{
  "meta": {
    "id": 97,
    "name": "Tafheem ul Qur'an - Syed Abu Ala Maududi",
    "translator_name": "Syed Abu Ala Maududi",
    "slug": "ur-al-maududi",
    "language_name": "urdu"
  },
  "verses": [
    "آخر کیوں نہ میں اُس ہستی کی بندگی کروں جس نے مجھے پیدا کیا ہے اور جس کی طرف تم سب کو پلٹ کر جانا ہے؟ ",
    "کیا میں اُسے چھوڑ کر دُوسرے معبُود بنا لوں؟ حالانکہ اگر خدائے رحمٰن مجھے کوئی نقصان پہنچانا چاہے تو نہ اُن کی شفاعت میرے کسی کام آسکتی ہے اور نہ وہ مجھے چھُڑا ہی سکتے ہیں۔ ",
    "اگر میں ایسا کروں  تو مین صریح گمراہی میں مُبتلا ہو جاوٴ گا",
    "میں تو تمہارے ربّ پر ایمان لے آیا  ، تم بھی میری بات مان لو۔“",
    "(آخر کار ان لوگوں نے اسے قتل کر دیا اور)اس شخص سے کہہ دیا گیا کہ”داخل ہو جاوٴ جنّت میں۔“  اُس نے کہا”کاش میری قوم کو معلوم ہوتا",
    "کہ میرے ربّ نے کس چیز کی بدولت میری مغفرت فرمادی اور مجھے با عزّت لوگوں میں داخل فرمایا۔“ ",
    "اس کے بعد اُس کی قوم پر ہم نے آسمان سے کوئی لشکر نہیں اتارا ہمیں لشکر بھیجنے کی کوئی حاجت نہ تھی",
    "بس ایک دھماکا ہوا اور یکایک وہ سب بجھ کر رہ گئے۔ ",
    "افسوس بندوں کے حال پر، جو رسول بھی ان کے پاس آیا اُس کا وہ مذاق ہی اڑاتے رہے",
    "کیا انہوں نے دیکھا نہیں کہ ان سے پہلے کتنی ہی قوموں کو ہم ہلاک کر چکے ہیں اور اس کے بعد وہ پھر کبھی ان کی طرف پلٹ کر نہ آئے؟ ",
    "ان سب کو ایک روز ہمارے سامنے حاضر کیا جانا ہے",
    " اِن لوگوں کے لیے بے جان زمین ایک نشانی ہے ۔ ہم نے اس کو زندگی بخشی اور اس سے غلّہ نکالا جسے یہ کھاتے ہیں",
    "ہم نے اس میں کھجوروں اور انگوروں کے باغ پیدا کیے اور اس کے اندر چشمے پھوڑ نکالے",
    "تاکہ یہ اس کے پھل کھائیں۔ یہ سب کچھ ان کے اپنے ہاتھوں کا پیدا کیا ہوا نہیں ہے۔  پھر کیا یہ شکر ادا نہیں کرتے؟ ",
    "پاک وہ ذات  جس نے جملہ اقسام کے جوڑے پیدا کیے خواہ وہ زمین کی نباتات میں سے ہوں یا خود اِن کی اپنی جنس (یعنی نوعِ انسانی)میں سے یا اُن اشیاء میں سے جن کو یہ جانتے تک نہیں ہیں۔ ",
    "اِن کے لیے ایک اور نشانی رات ہے، ہم اُس کے اُوپر سے دِن ہٹا دیتے ہیں تو اِن پر اندھیرا چھا جاتا ہے۔ ",
    "اور سُورج ، وہ اپنے ٹھکانے کی طرف چلا جا رہا ہے۔  یہ زبر دست علیم ہستی کا باندھا ہوا حساب  ہے",
    "اور چاند، اُس کے لیے ہم نے منزلیں مقرر کر دی ہیں یہاں تک کہ ان سے گزرتا ہوا وہ پھر کھجور کی سُوکھی شاخ کے مانند رہ جاتا ہے۔ ",
    "نہ سُورج کے بس میں  یہ ہے کہ وہ چاند کو جا پکڑے  اور نہ رات دن پر سبقت لے جا سکتی ہے۔  سب ایک ایک فلک میں تیر رہے ہیں۔ ",
    "اِن کے لیے یہ بھی ایک نشانی ہے کہ ہم نے اِن  کی نسل کو بھری ہوئی کشتی میں  سوار کر دیا، ",
    "اور پھر اِن کے لیے ویسی ہی کشتیاں اور پیدا کیں جن پر یہ سوار ہوتے ہیں۔ ",
    "ہم چاہیں تو اِن کو غرق کر دیں، کوئی اِن کی فریاد سننے والا نہ ہو اور کسی طرح یہ نہ بچائے جا سکیں",
    "بس ہماری رحمت ہی ہے جو انہیں پار لگاتی اور ایک وقت ِ خاص تک زندگی سے متمتع ہونے کا موقع دیتی ہے۔ ",
    "اِن لوگوں سے جب کہا جاتا ہے کہ بچو اُس انجام سے جو تمہارے آگے آرہا ہے اور تمہارے پیچھے گزر چکا ہے  ، شاید کہ تم پر رحم کیا جائے (تو یہ سُنی اَن سُنی کر جاتے ہیں)",
    "اِن کے سامنے اِن کے رب کی آیات میں سے جو آیت بھی آتی ہے یہ اس کی طرف اِلتفات نہیں کرتے۔ ",
    "اور جب اِن سے کہا جاتا ہے کہ اللہ نے جو رزق تمہیں عطا کیا ہے اُس میں سے کچھ اللہ کی راہ میں خرچ کرو تو یہ لوگ جنہوں نے کُفر کیا ہے ایمان لانے والوں کو جواب دیتے ہیں ”کیا ہم اُن کو کھِلائیں جنہیں اگر اللہ چاہتا تو خود کھِلا دیتا؟ تم تو بالکل ہی بہک گئے ہو۔“ ",
    " یہ لوگ کہتے ہیں کہ”یہ قیامت کی دھمکی آخر کب پُوری ہوگی؟ بتاوٴ اگر تم سچے ہو۔“ ",
    "دراصل یہ جس چیز کی راہ تک رہے ہیں وہ بس ایک دھماکا ہے جو یکایک اِنہیں عین اُس حالت میں دھر لے گا جب یہ (اپنے دنیوی معاملات میں) جھگڑ رہے ہوں گے",
    "اور اُس وقت یہ وصیّت  تک نہ کر سکیں گے، نہ اپنے گھروں کو پلٹ سکیں گے۔  ",
    "پھر ایک صُور پھونکا جائے گا اور یکایک یہ اپنے ربّ کے حضور پیش ہونے کے لیے اپنی قبروں سے نکل پڑیں گے۔  ",
    "گھبرا کر کہیں گے”ارے ، یہ کس نے ہمیں ہماری خواب گاہوں سے اُٹھا کھڑا کیا؟“ ۔۔۔۔ ”یہ وہی چیز ہے جس کا خدائے رحمٰن نے وعدہ کیا تھا اور رسُولوں کی بات سچی تھی۔“ ",
    "ایک ہی زور کی آواز ہو گی اور سب کے سب ہمارے سامنے حاضر کر دیے جائیں گے",
    " آج کسی پر ذرّہ برابر ظلم نہ کیا جائے گا اور تمہیں ویسا ہی بدلہ دیا جائے گا جیسے عمل تم کرتے رہے تھے",
    "آج جنّتی لوگ مزے کرنے میں مشغول ہیں،",
    "وہ اور ان کی بیویاں گھنے سایوں میں ہیں مسندوں پر تکیے لگائے ہوئے",
    "ہر قسم کی لذیذ چیزیں کھانے پینے کو ان کے لیے وہاں موجود ہیں، جو کچھ وہ طلب کریں اُن کے لیے حاضر ہے",
    "رب رحیم کی طرف سے ان کو سلام کہا گیا ہے",
    "اور اے مجرمو، آج تم چھَٹ کر الگ ہو جاوٴ۔",
    "آدمؑ کے بچو، کیا میں نے تم کو ہدایت نہ کی تھی کہ شیطان کی بندگی نہ کرو، وہ تمہارا کھلا دشمن ہے",
    "اورمیری ہی بندگی کرو، یہ سیدھا راستہ ہے؟",
    "مگر اس کے باوجود اس نے تم میں سے ایک گروہ ِ کثیر کو گمراہ کر دیا۔ کیا تم عقل نہیں رکھتے تھے؟",
    "یہ وہی جہنم ہے جس سے تم کو ڈرایا جاتا رہا تھا",
    "جو کفر تم دنیا میں کرتے رہے ہو اُس کی پاداش میں اب اِس کا ایندھن بنو",
    "آج ہم اِن کے منہ بند کیے دیتے ہیں ، اِن کے ہاتھ ہم سے بولیں گے اور ان کے پاوٴں گواہی دیں گے کہ یہ دنیا میں کیا کمائی کرتے رہے ہیں۔",
    "ہم چاہیں تو اِن کی آنکھیں موند دیں، پھر یہ راستے کی طرف لپک کر دیکھیں، کہاں سے اِنہیں راستہ سجھائی دے گا؟",
    "ہم چاہیں تو اِنہیں اِن کی جگہ ہی پر اس طرح مسخ کر کے رکھ دیں کہ یہ نہ آگے چل سکیں نہ پیچھے پلٹ سکیں۔ ",
    "جس شخص کو ہم لمبی عُمر دیتے ہیں اس کی ساخت کو ہم اُلٹ ہی دیتے ہیں ، کیا (یہ حالات دیکھ کر)انہیں عقل نہیں آتی؟",
    "ہم نے اِس (نبیؐ)کو شعر نہیں سکھایا ہے اور نہ شاعری اس کو زیب ہی دیتی ہے۔ یہ تو ایک نصیحت ہے اور صاف پڑھی جانے والی کتاب",
    "تاکہ وہ ہر اُس شخص کو خبردارکر دے جو زندہ ہو اور انکار کرنے والوں پر حجّت قائم ہو جائے",
    "کیا یہ لوگ دیکھتے نہیں ہیں کہ ہم نے اپنے ہاتھوں کی بنائی ہوئی چیزوں  میں سے اِن  کے لیے مویشی پیدا کیے  اور اب یہ ان کےمالک ہیں",
    "ہم نے اُنہیں اس طرح اِن کے بس میں کر دیا ہے کہ اُن میں سے کسی پر یہ سوار ہوتے ہیں، کسی کا یہ گوشت کھاتے ہیں",
    "اور اُن کے اندر اِن کے لیے طرح طرح کے فوائد اور مشروبات ہیں۔ پھر کیا یہ شکر گزار نہیں ہوتے؟ ",
    "یہ سب کچھ ہوتے ہوئے اِنہوں نے اللہ کے سوا دوسرے خدا بنا لیے ہیں اور یہ امید رکھتے ہیں کہ اِن کی مدد کی جائے گی",
    "وہ اِن کی کوئی مدد نہیں کر سکتے بلکہ یہ لوگ اُلٹے اُن کے لیے حاضر باش لشکر بنے ہوئے ہیں۔ ",
    "اچھا، جو باتیں یہ بنا رہے ہیں وہ تمہیں رنجیدہ نہ کریں، اِن کی چھُپی  اور کھُلی سب باتوں کو ہم جانتے ہیں۔ ",
    " کیا انسان دیکھتا نہیں ہے کہ ہم نے اسے نطفہ سے پیدا کیا اور پھر وہ صریح جھگڑالُو بن کر کھڑا ہو گیا؟ ",
    "اب وہ ہم پر مثالیں چسپاں کرتا ہے  اور اپنی پیدائش کو بھُول جاتا ہے۔  کہتا ہے ”کون اِن ہڈیوں کو زندہ کرے گا جبکہ یہ بوسیدہ ہو چکی ہوں؟“",
    "اس سے کہو، اِنہیں وہی زندہ کرے گا جس نے پہلے انہیں پیدا کیا تھا، اور وہ تخلیق کا ہر کام جانتا ہے",
    "وہی جس نے تمہارے لیے ہرے بھرے درخت سے آگ پیدا کر دی اور تم اس سے اپنے چُولہے روشن کرتے ہو۔ ",
    "کیا وہ جس نے آسمانوں اور زمین کو پیدا کیا اِس پر قادر نہیں ہے کہ اِن جیسوں کو پیدا کر سکے؟ کیوں نہیں، جبکہ وہ ماہر خلاق ہے",
    "وہ تو جب کسی چیز کا ارادہ کرتا ہے تو اس کا کام بس یہ ہے کہ اسے حکم دے کہ ہو جا اور وہ ہو جاتی ہے",
    "پاک ہے وہ جس کے ہاتھ میں ہر چیز کا مکمل اقتدار ہے، اور اسی کی طرف تم پلٹائے جانے والے",
    "قطار در قطار صف باندھنے والوں کی قسم",
    "پھر اُن کی قسم جو ڈانٹنے پھٹکارنے والے ہیں",
    "پھر اُن کی قسم جو کلامِ نصیحت سُنانے والے ہیں، ",
    "تمہارا معبُودِ حقیقی بس ایک ہی ہے ",
    "وہ جو زمین اور آسمانوں کا اور تمام اُن چیزوں کا  مالک ہے جو زمین  و آسمان میں ہیں ، اور سارے مشرقوں  کا مالک۔ ",
    "ہم نے آسمانِ  دُنیا کو تاروں کی زینت سے آراستہ کیا ہے",
    "اور ہر شیطانِ سرکش سے اس کو محفوظ کر دیا ہے۔ ",
    "یہ شیاطین ملاء اعلیٰ کی باتیں نہیں سن سکتے، ہر طرف سے مارے اور ہانکے جاتے ہیں",
    "اور ان کے لیے پیہم عذاب ہے",
    "تا ہم اگر کوئی ان میں سے کچھ لے اُڑے تو ایک تیز شُعلہ اس کا پیچھا  کرتا ہے۔ ",
    "اب اِن سے پوچھو، اِن کی پیدائش زیادہ مشکل ہے یا اُن چیزوں کی جو ہم نے پیدا کر رکھی ہیں؟  اِن کو تو ہم نے لیس دار گارے سے پیدا کیا ہے۔ ",
    "تم (اللہ کی قدرت کے کرشموں پر) حیران ہو اور یہ اس کا مذاق اڑا رہے ہیں",
    "سمجھایا جاتا ہے تو سمجھ کر نہیں دیتے",
    "کوئی نشانی دیکھتے ہیں تو اسے ٹھٹھوں میں اڑاتے ہیں",
    "اورکہتے ہیں”یہ تو صریح جادُو ہے، ",
    "بھلا کہیں ایسا ہو سکتا ہے کہ جب ہم مر چکے ہوں اور مٹی بن جائیں اور ہڈیوں کا پنجر رہ جائیں اُس وقت ہم پھر زندہ کر کے اٹھا کھڑے کیے جائیں؟",
    "اور کیا ہمارے اگلے وقتوں کے آبا و اجداد بھی اٹھائے جائیں گے؟\"",
    "اِن سے کہوہاں، اور تم (خدا کے مقابلے میں)بے بس ہو۔ ",
    "بس ایک ہی جھِڑکی ہوگی اور یکایک یہ اپنی آنکھوں سے (وہ سب کچھ جس کی خبر دی جارہی ہے)دیکھ رہے ہوں گے۔ ",
    "اُس وقت یہ کہیں گے \"ہائے ہماری کم بختی، یہ تو یوم الجزا ہے\"",
    "یہ وہی فیصلے کا دن ہے جسے تم جھُٹلا یا کرتے تھے۔“ ",
    "(حکم ہوگا)گھیر لاوٴ سب ظالموں  اور ان کے ساتھیوں  اور اُن کے معبُودوں کو جن کی وہ خدا کو چھوڑ کر بندگی کیا کرتے تھے ",
    "پھر ان سب کو جہنم کا راستہ دکھاؤ",
    "اور ذرا اِنہیں ٹھیراؤ، اِن سے کچھ پوچھنا ہے",
    "\"کیا ہو گیا تمہیں، اب کیوں ایک دوسرے کی مدد نہیں کرتے؟",
    "ارے، آج تو یہ اپنے آپ کو (اور ایک دُوسرے کو)حوالے کیے دے رہے ہیں۔“ ",
    "اس کے بعد یہ ایک دوسرے کی طرف مڑیں گے اور باہم تکرار شروع کر دیں گے",
    "(پیروی کرنے والے اپنے پیشواوٴں سے)کہیں گے،”تم ہمارے پاس سیدھے رُخ سے آتے تھے۔“ ",
    "وہ جواب دیں گے، \"نہیں بلکہ تم خود ایمان لانے والے نہ تھے",
    "ہمارا تم پر کوئی زور نہ تھا، تم خود ہی سرکش لوگ تھے",
    "آخرکار ہم اپنے رب کے اِس فرمان کے مستحق ہو گئے کہ ہم عذاب کا مزا چکھنے والے ہیں",
    "سو ہم نے تم کو بہکایا، ہم خود بہکے ہوئے تھے۔“ ",
    "اِس طرح وہ سب اُس روز عذاب میں مشترک ہوں گے۔ ",
    "ہم مجرموں کے ساتھ یہی کچھ کیا کرتے ہیں",
    "یہ وہ لوگ تھے کہ جب ان سے کہا جاتا \"اللہ کے سوا کوئی معبود بر حق نہیں ہے\" تو یہ گھمنڈ میں آ جاتے تھے",
    "اور کہتے تھے \"کیا ہم ایک شاعر مجنون کی خاطر اپنے معبودوں کو چھوڑ دیں؟\"",
    "حالانکہ وہ حق لے کر آیا تھا اور اس نے رسُولوں کی تصدیق کی تھی۔ ",
    "(اب ان سے کہا جائے گا کہ) تم لازماً دردناک سزا کا مزا چکھنے والے ہو",
    "اور تمہیں جو بدلہ بھی دیا جا رہا ہے اُنہی اعمال کا دیا جا رہا ہے جو تم کرتے رہے ہو",
    "مگر اللہ کے چیدہ بندے (اس انجام بد سے) محفوظ ہوں گے",
    "ان کے لیے جانا بوجھا رزق ہے، ",
    "ہر طرح  کی لذیذ چیزیں۔ ",
    "اور نعمت بھری جنتیں",
    "جن میں وہ عزت کے ساتھ رکھے جائیں گے تختوں پر آمنے سامنے بیٹھیں گے",
    "شراب  کے چشموں  سے ساغر بھر بھر کر ان کے درمیان پھرائے جائیں گے",
    "چمکتی ہوئی شراب، جو پینے والوں کے لیے لذّت ہو گی",
    "نہ ان کے جسم کو اس سے کوئی ضرر ہوگا اور نہ ان کی عقل اس سے خراب ہوگی۔ ",
    "اور ان کے پاس نگاہیں بچانے والی،  خوبصورت آنکھوں والی عورتیں ہوں گی، ",
    "ایسی نازک جیسے انڈے کے چھلکے کے نیچے چھُپی ہوئی جھِلی۔ ",
    "پھر وہ ایک دوسرے کی طرف متوجہ ہو کر حالات پوچھیں گے",
    "ان میں سے ایک کہے گا، \"دنیا میں میرا ایک ہم نشین تھا",
    "جو مجھ سے کہا کرتا تھا، کیا تم بھی تصدیق کرنے والوں میں سے ہو؟ ",
    "کیا واقعی جب ہم مر چکے ہوں گے اور مٹی ہو جائیں گے اور ہڈیوں کا پنجر بن کر رہ جائیں گے تو ہمیں جزا و سزا دی جائے گی؟",
    "اب کیا آپ لوگ دیکھنا چاہتے ہیں کہ وہ صاحب اب کہاں ہیں؟\"",
    "یہ کہہ کر جونہی وہ جھکے گا تو جہنم کی گہرائی میں اس کو دیکھ لے گا",
    "اور اس سے خطاب کر کے کہے گا \"خدا کی قسم، تُو تو مجھے تباہ ہی کر دینے والا تھا",
    "میرے ربّ کا فضل شاملِ حال نہ ہوتا تو آج میں بھی  اُن لوگوں میں سے ہوتا جو پکڑے ہوئے آئے ہیں۔ ",
    "اچھا تو کیا اب ہم مرنے والے نہیں ہیں؟",
    "موت جو ہمیں آنی تھی وہ بس پہلے آچکی؟ اب ہمیں کوئی عذاب نہیں ہونا؟“ ",
    "یقیناً یہی عظیم الشان کامیابی ہے",
    "ایسی ہی کامیابی کے لیے عمل کرنے والوں کو عمل کرنا چاہیے",
    "بولو، یہ ضیافت اچھی ہے یا  زقوم  کا درخت؟",
    "ہم  نے اس درخت کو ظالموں کے لیے فتنہ بنا دیا ہے۔ ",
    "وہ ایک درخت ہے جو جہنم کی تہ سے نکلتا ہے",
    "اس کے شگوفے ایسے ہیں جیسے شیطانوں کے سر۔ ",
    "جہنم کے لوگ اُسے کھائیں گے اور اسی سے پیٹ بھریں گے",
    "پھر اس پر پینے کے لیے کھولتا ہوا پانی ملے گا",
    "اور اس کے بعد ان کی واپسی اسی آتشِ دوزخ کی طرف ہوگی۔ ",
    "یہ وہ لوگ ہیں جنہوں نے اپنے باپ دادا کو گمراہ پایا",
    "اور اُنہی کے نقشِ قدم پر دوڑ چلے۔ ",
    "حالانکہ ان سے پہلے بہت سے لوگ گمراہ ہو چکے تھے",
    "اور اُن میں ہم نے تنبیہ کرنے والے رسول بھیجے تھے",
    "اب دیکھ لو کہ اُن تنبیہ کیے جانے والوں کا کیا انجام ہوا",
    "اس بد انجامی سے بس اللہ کے وہی بندے بچے ہیں جنہیں اس نے اپنے لیے خالص کر لیا ہے",
    "ہم کو  (اس سے پہلے) نوحؑ نے پکارا تھا  ، تو دیکھو کہ ہم کیسے اچھے جواب دینے والے تھے",
    "ہم نے اس کو اور اس کے گھر والوں کو کرب عظیم سے بچا لیا ",
    "اور اسی کی نسل کو باقی رکھا ",
    "اور بعد کی نسلوں میں اس کی تعریف و توصیف چھوڑ دی",
    "سلام ہے نوحؑ پر تمام دینا والوں میں ",
    "ہم نیکی کرنے والوں کو ایسی ہی جزا دیا کرتے ہیں",
    "در حقیقت وہ ہمارے مومن بندوں میں سے تھا",
    "پھر دوسرے گروہ کو ہم نے غرق کر دیا",
    "اور نوحؑ ہی کے طریقے پر چلنے والا ابراہیمؑ تھا",
    "جب وہ اپنے رب کے حضور قلب سلیم لے کر آیا ",
    "جب اس نے اپنے باپ اور اپنی قوم سے کہا ۔’’ یہ کیا چیزیں جن کے تم عبادت کر رہے ہو؟",
    "کیا اللہ کو چھوڑ کر جھوٹ گھڑے ہوئے معبود چاہتے ہو؟",
    "آخر اللہ ربّ العالمین کے بارے میں تمہارا کیا گمان ہے ؟‘‘ ",
    "پھر  اس نے تاروں پر ایک نگاہ ڈالی ",
    "اور کہا میری طبیعت خراب ہے ",
    "چنانچہ وہ لوگ اسے چھوڑ کر چلے گئے ",
    "ان کے پیچھے وہ چپکے سے ان کے معبودوں کے مندر میں گھس گیا اور بولا ’’ آپ لوگ کھاتے کیوں نہیں ہیں  ؟",
    "کیا ہو گیا، آپ لوگ بولتے بھی نہیں؟\"",
    "اس کے بعد وہ اُن پر پل پڑا اور سیدھے ہاتھ سے خوب ضربیں لگائیں",
    "(واپس آ کر) وہ لوگ بھاگے بھاگے اس کے پاس آئے ",
    "اس نے کہا \"کیا تم اپنی ہی تراشی ہوئی چیزوں کو پوجتے ہو؟",
    "حالانکہ اللہ ہی نے تم کو بھی پیدا کیا ہے اور اُن چیزوں کو بھی جنہیں تم بناتے ہو\"",
    "انہوں نے آپس میں کہا \"اس کے لیے ایک الاؤ تیار کرو اور اسے دہکتی ہوئی آگ کے ڈھیر میں پھینک دو\"",
    "انہوں نے اس کے خلاف ایک کار روائی کرنی چاہی تھی، مگر ہم نے انہی کو نیچا دکھا دیا ",
    "ابراہیمؑ نے کہا  ’’میں اپنے رب کی طرف جاتا ہوں  ، وہی میری رہنمائی کرے گا",
    "اے پروردگار، مجھے ایک بیٹا عطا کر جو صالحوں میں سے ہو‘‘ ",
    "(اس دعا کے جواب میں) ہم نے اس کو ایک حلیم(بردبار) لڑکے کی بشارت دی ",
    "وہ لڑکا جب اس کے ساتھ دوڑ دھوپ کرنے کی عمر کو پہنچ گیا تو (ایک روز) ابراہیمؑ نے اس سے کہا،’’بیٹا ، میں خواب میں دیکھتا ہوں کہ میں تجھے ذبح کر رہا ہوں  ، اب تو بتا تیرا کیا خیال ہے ؟  اس نے کہا، ’’ ابا جان ، جو کچھ آپ کو حکم دیا جا رہا ہے  اسے کر ڈالیے ، آپ اِنْشاءَ اللہ مجھے صابروں میں سے پائیں گے ‘‘",
    "آخر کو جب ان دونوں نے سر تسلیم خم کر دیا اور ابراہیمؑ نے بیٹے کو ماتھے کے بل گرا دیا ",
    "اور ہم نے ندا دی  کہ ’’ اے ابراہیمؑ",
    "تو نے خواب سچ کر دکھایا ۔ ہم نیکی کرنے والوں کو ایسی ہی جزا دیتے ہیں ",
    "یقیناً یہ ایک کھلی آزمائش تھی‘‘ ",
    "اور ہم نے ایک بڑی قربانی فدیے میں دے کر اس بچے کو چھڑا لیا ",
    "اور اس کی تعریف و توصیف ہمیشہ کے لیے بعد کی نسلوں میں چھوڑ دی",
    "سلام ہے ابراہیمؑ پر",
    "ہم نیکی کرنے والوں کو ایسی ہی جزا دیتے ہیں",
    "یقیناً وہ ہمارے مومن بندوں میں سے تھا",
    "اور ہم نے اسے اسحاقؑ کی بشارت دی، ایک نبی صالحین میں سے",
    "اور اسے اور اسحاق کو برکت دی ۔اب ان دونوں کی ذریّت میں سے کوئی محسن ہے اور کوئی اپنے نفس پر صریح ظلم کرنے والا ہے ",
    "اور ہم نے موسیٰؑ و ہارونؑ پر احسان کیا",
    "اُن کو اور ان کی قوم کو کربِ عظیم سے نجات دی، ",
    "اُنہیں نصرت بخشی جس کی وجہ سے وہی غالب رہے",
    "ان کو نہایت واضح کتاب عطا کی",
    "انہیں راہ راست دکھائی",
    "اور بعد کی نسلوں میں ان کا ذکر خیر باقی رکھا",
    "سلام ہے موسیٰؑ اور ہارونؑ پر",
    "ہم نیکی کرنے والوں کو ایسی ہی جزا دیتے ہیں",
    "در حقیقت وہ ہمارے مومن بندوں میں سے تھے",
    "اور الیاسؑ بھی یقیناً مُرسَلین میں سے تھا۔ ",
    "یاد کرو جب اس نے اپنی قوم سے کہا تھا کہ \"تم لوگ ڈرتے نہیں ہو؟",
    "کیا تم بعل  کو پکارتے ہو اور احسن الخالقین کو چھوڑ دیتےہو",
    "اُس اللہ کو جو تمہارا اور تمہارے اگلے پچھلے آبا و اجداد کا رب ہے؟\"",
    "مگر انہوں نے اسے جھٹلا دیا، سو اب یقیناً وہ سزا کے لیے پیش کیے جانے والے ہیں",
    "بجز اُن بندگانِ خدا کے جن کو خالص کر لیا گیا تھا۔ ",
    "اور الیاسؑ کا ذکر خیر ہم نے بعد کی نسلوں میں باقی رکھا",
    "سلام ہے الیاسؑ پر۔ ",
    "ہم نیکی کرنے والوں کو ایسی ہی جزا دیتے ہیں",
    "واقعی وہ ہمارے مومن بندوں میں سے تھا",
    "اور لوطؑ بھی انہی لوگوں میں سے تھا جو رسول بنا کر بھیجے گئے ہیں",
    "یاد کرو جب ہم نے اس کو اور اس کے سب گھر والوں کو نجات دی",
    "سوائے ایک بُڑھیا کے جو پیچھے رہ جانے والوں میں سے تھی۔ ",
    "پھر باقی سب کو تہس نہس کر دیا",
    "آج تم شب و روز اُن کے اُجڑے دیا ر پر سے گزرتے ہو۔ ",
    "کیا تم کو عقل نہیں آتی؟",
    "اور یقیناً یُونسؑ بھی رسُولوں میں سے تھا۔ ",
    "یاد کرو جب وہ ایک بھر ی کشتی کی طرف بھاگ نکلا، ",
    "پھر قرعہ اندازی میں شریک ہوا اور اس میں مات کھائی",
    "آخرکار مچھلی نے اسے نگل لیا اور وہ ملامت زدہ تھا",
    "اب اگر وہ تسبیح کرنے والوں میں سے نہ ہوتا ",
    "تو روزِ قیامت تک اسی مچھلی کے پیٹ میں رہتا۔ ",
    "آخر کار ہم نے اسے بڑی سقیم حالت میں ایک چٹیل زمین میں پھینک دیا۔ ",
    "اور اُس پر ایک بیلدار درخت  اُگا دیا",
    "اس کے بعد ہم نے اُسے ایک لاکھ، یا اس سے زائد لوگوں کی طرف بھیجا، ",
    "وہ ایمان لائے اور ہم نے ایک وقتِ خاص تک انہیں باقی رکھا۔ ",
    "پھر ذرا اِن لوگوں سے پوچھو،  کیا (اِن کے دل کو یہ بات لگتی ہے کہ)تمہارے ربّ کے لیے توہوں بیٹیاں اور اِن کے لیے ہوں بیٹے! ",
    "کیا واقعی ہم نے ملائکہ کو عورتیں ہی بنا یا ہے اور یہ آنکھوں دیکھی بات کہہ رہے ہیں؟",
    "خوب سن رکھو، دراصل یہ لوگ اپنی من گھڑت سے یہ بات کہتے ہیں",
    "کہ اللہ اولاد رکھتا ہے، اور فی الواقع یہ جھوٹے ہیں",
    "کیا اللہ نے بیٹوں کے بجائے بیٹیاں اپنے لیے پسند کر لیں؟",
    "تمہیں کیا ہو گیا ہے، کیسے حکم لگا رہے ہو",
    "کیا تمہیں ہوش نہیں آتا",
    "یا پھر تمہارے پاس اپنی ان باتوں کے لیے کوئی صاف سند ہے",
    "تو لاوٴ اپنی وہ کتاب اگر تم سچے ہو۔ ",
    "اِنہوں نے اللہ اور ملائکہ  کے درمیان نسب کا رشتہ بنا رکھا ہے، حالانکہ ملائکہ خوب جانتے ہیں کہ یہ لوگ مُجرم کی حیثیت سے پیش ہونے والے ہیں",
    "(اور وہ کہتے ہیں کہ) \"اللہ اُن صفات سے پاک ہے",
    "جو اُس کے خالص بندوں کے سوا دوسرے لوگ اس کی طرف منسوب کرتے ہیں",
    "پس تم اور تمہارے یہ معبود",
    "اللہ سے کسی کو پھیر نہیں سکتے",
    "مگر صرف اُس کو جو دوزخ کی بھڑکتی ہوئی آگ میں جھُلسنے والا ہو۔ ",
    "اور ہمارا حال تو یہ ہے کہ ہم میں سے ہر ایک کا ایک مقام مقرر ہے، ",
    "اور ہم صف بستہ خدمت گار ہیں",
    "اور تسبیح کرنے والے ہیں\"",
    "یہ لوگ پہلے تو کہا کرتے تھے",
    "کہ کاش ہمارے پاس وہ \"ذکر\" ہوتا جو پچھلی قوموں کو ملا تھا",
    "تو  ہم اللہ کے چیدہ بندے ہوتے۔ ",
    "مگر (جب وہ آ گیا) تو انہوں نے اس کا انکار کر دیا اب عنقریب اِنہیں (اِس روش کا نتیجہ) معلوم ہو جائے گا",
    "اپنے بھیجے ہوئے بندوں سے ہم پہلے ہی وعدہ کر چکے ہیں",
    "کہ یقیناً ان کی مدد کی جائے گی",
    "اور ہمارا لشکر ہی غالب ہو کر رہے گا۔ ",
    "پس اے نبیؐ، ذرا کچھ مدّت تک انہیں اِن کے حال پر چھوڑ دو",
    "اور دیکھتے رہو، عنقریب یہ خود بھی دیکھ لیں گے ",
    "کیا یہ ہمارے عذاب کے لیے جلدی مچا رہے ہیں؟",
    "جب وہ اِن کے صحن میں آ اترے گا تو وہ دن اُن لوگوں کے لیے بہت برا ہو گا جنہیں متنبہ کیا جا چکا ہے",
    "بس ذرا اِنہیں کچھ مدت کے لیے چھوڑ دو",
    "اور دیکھتے رہو، عنقریب یہ خود دیکھ لیں گے",
    "پاک ہے تیرا رب، عزت کا مالک، اُن تمام باتوں سے جو یہ لوگ بنا رہے ہیں",
    "اور سلام ہے مرسلین پر",
    "اور ساری تعریف اللہ ربّ العالمین ہی کے لیے ہے",
    "ص،  قسم ہے نصیحت بھرے  قرآن کی",
    "بلکہ یہی لوگ، جنہوں نے ماننے سے انکار کیا ہے، سخت تکبُّر اور ضِد میں مبتلا ہیں۔ ",
    "اِن سے پہلے ہم ایسی کتنی ہی قوموں کو ہلاک کر چکے ہیں (اور جب اُن کی شامت آئی ہے) تو وہ چیخ اٹھے ہیں، مگر وہ وقت بچنے کا نہیں ہوتا",
    "اِن لوگوں کو اس بات پر بڑا تعجّب ہوا کہ ایک ڈرانے والا خود اِنہی میں سے آگیا۔  منکرین کہنے لگے کہ ”یہ ساحِر ہے  ، سخت جھُوٹا ہے",
    "کیا اِس نے سارے خداؤں کی جگہ بس ایک ہی خدا بنا ڈالا؟ یہ تو بڑی عجیب بات ہے\"",
    "اور سردارانِ قوم یہ کہتے ہوئے نِکل گئے  کہ ”چلو اور ڈٹے رہو اپنے معبُودوں کی عبادت پر۔ یہ بات  تو کسی اور ہی غرض سے کہی جارہی ہے۔ ",
    "یہ بات ہم نے زمانہٴ قریب کی مِلّت میں کسی سے نہیں سُنی۔  یہ کچھ نہیں ہے مگر ایک من گھڑت بات",
    "کیا ہمارے درمیان بس یہی ایک شخص رہ گیا تھا جس پر اللہ کا ذکر نازل کر دیا گیا؟“اصل بات یہ ہے کہ یہ میرے ”ذِکر“ پر شک کر رہے ہیں،  اور یہ ساری باتیں اس لیے کر رہے ہیں کہ انہوں نےمیرے عذاب کا مزا چکھّا نہیں ہے",
    "کیا تیرے داتا اور غالب پروردگار کی رحمت کے خزانے اِن کے قبضے میں ہیں؟",
    "کیا یہ آسمان و زمین اور ان کے درمیان کی چیزوں کے مالک ہیں؟ اچھا تو یہ عالمِ اسباب کی بلندیوں پر چڑھ کر دیکھیں! ",
    "یہ تو جتھوں میں سے ایک چھوٹا سا جتھا ہےجو اِسی جگہ شکست کھانے والا ہے۔ ",
    "اِن سے پہلے نوح ؑ کی قوم، اور عاد، اور میخوں والا فرعون ",
    "اور ثمود، اور قوم لوط، اور اَیکہ والے جھٹلا چکے ہیں جتھے وہ تھے",
    "ان میں سے ہر ایک نے رسولوں کو جھٹلایا اور میری عقوبت کا فیصلہ اس پر چسپاں ہو کر رہا",
    "یہ لوگ بھی بس ایک دھماکے کے منتظر ہیں جس کے بعد کوئی دوسرا دھماکا نہ ہوگا۔ ",
    "اور یہ کہتے ہیں کہ اے ہمارے ربّ ، یوم الحساب سے پہلے ہی ہمارا حصّہ ہمیں جلدی سے دے دے۔ ",
    "اے نبیؐ ، صبر کرو اُن باتوں پر جو یہ لوگ بناتے ہیں،  اور اِن کے سامنے ہمارے بندے داوٴدؑ کا قصّہ بیان کرو  جو بڑی قوّتوں کا مالک تھا۔  ہر معاملہ میں اللہ کی طرف رُجوع کرنے والا تھا",
    "ہم نے پہاڑوں کو اس کے ساتھ مسخر کر رکھا تھا کہ صبح و شام وہ اس کے ساتھ تسبیح کرتے تھے",
    "پرندے سِمٹ آتے اور سب کے سب اُس کی تسبیح کی طرف متوجّہ ہو جاتے تھے۔ ",
    "ہم نے اس کی سلطنت مضبُوط کر دی تھی، اس کو حکمت عطا کی تھی اور فیصلہ کُن بات کہنے کی صلاحیت بخشی تھی۔ ",
    "پھر تمہیں کچھ خبر پہنچی ہے اُن مقدمے والوں کی جو دیوار چڑھ کر اُس کے بالاخانے میں گھُس آئے تھے؟ ",
    "جب وہ داوٴد ؑ کے پاس پہنچے تو وہ انہیں دیکھ کر گھبرا گیا۔  انہوں نے کہا”ڈریے نہیں، ہم دو فریقِ مقدمہ ہیں جن میں سے ایک نے دُوسرے پر زیادتی کی ہے۔ آپ ہمارے درمیان ٹھیک ٹھیک حق کے ساتھ فیصلہ کر دیجیے، بے انصافی نہ کیجیے اور ہمیں راہِ راست بتائیے",
    "یہ میرا بھائی ہے،  اِس کے پاس ننّانوے دُنبیاں ہیں اور میرے پاس صرف ایک ہی دُنبی ہے۔ اِس نے مجھ سے کہا کہ یہ ایک دُنبی بھی میرے حوالے کردے اور اس نے گفتگو میں مجھے دبا لیا۔“ ",
    "داوٴدؑ نے جواب دیا”اِس شخص نے اپنی دُنبیوں کے ساتھ تیری دُنبی ملا لینے کا مطالبہ کر کے یقیناً تجھ پر ظلم کیا ،  اور واقعہ یہ ہے کہ مِل  جُل کر ساتھ رہنے والے لوگ اکثر ایک دُوسرے پر زیادتیاں کرتے رہتے ہیں ، بس وہی لوگ اس سے بچے ہوئے ہیں جو ایمان رکھتے اور عملِ صالح کرتے ہیں، اور ایسے لوگ کم ہی ہیں۔“ (یہ بات کہتے کہتے)داوٴدؑ سمجھ گیا کہ یہ تو ہم نے دراصل اُس کی آزمائش کی ہے ، چنانچہ اس نے اپنے ربّ سے معافی مانگی اور سجدے میں گِر گیا اور رُجوع کر لیا۔ ",
    "تب ہم نے اس کا وہ قصُور معاف کیا اور یقیناً ہمارے ہاں اس کے لیے تقرُّب کا مقام اور بہتر انجام ہے۔ ",
    "(ہم نے اس سے کہا)”اے داوٴدؑ ، ہم نے تجھے زمین میں خلیفہ بنایا ہے، لہٰذا تُو لوگوں کے درمیان حق کے ساتھ حکومت کر اور خواہشِ نفس کی پیروی نہ کر کہ وہ تجھے اللہ کی راہ سے بھٹکا دے گی۔ جو لوگ اللہ کی راہ سے بھٹکتے ہیں یقیناً اُن کے لیے سخت سزا ہے  کہ وہ یوم الحساب کو بھُول گئے۔“ ",
    "ہم نے اس آسمان اور زمین کو اور اس دنیا کو جو ان کی درمیان ہے ، فضول پیدا نہیں  کر دیا ہے۔  یہ تو اُن لوگوں کا گمان ہے جنہوں نے کُفر کیا ہے، اور ایسے کافروں کے لیے بربادی ہے جہنّم کی آگ سے",
    "کیا ہم اُن لوگوں کو جو ایمان لاتے اور نیک عمل کرتے ہیں اور اُن کو جو زمین میں فساد کرنے والے ہیں یکساں  کر دیں؟ کیا متّقیوں کو ہم  فاجروں جیسا کر دیں؟ ",
    "یہ ایک بڑی برکت والی کتاب  ہے جو (اے محمدؐ)ہم نے تمہاری طرف نازل کی ہے تاکہ یہ لوگ اس کی آیات پر غور کریں اور عقل و فکر رکھنے والے اس سے سبق لیں",
    "اور داوٴدؑ کو ہم نے سلیمانؑ (جیسا بیٹا)عطا کیا،  بہترین بندہ، کثرت سے اپنے ربّ کی طرف رُجوع کرنے والا",
    "قابلِ ذکر ہے وہ موقع جب شام کے وقت اس کے سامنے خوب سدھے ہوئے تیز رَو گھوڑے پیش کیے گئے ",
    "تو اس نے کہا”میں نے اس مال  کی محبّت اپنے ربّ کی یاد کی وجہ سے اختیار کی ہے۔“ یہاں تک کہ جب وہ گھوڑے نگاہ سے اوجھل ہوگئے",
    "تو (اس نے حکم دیا کہ)انہیں میرے پاس واپس لاوٴ، پھر لگا ان کی پنڈلیوں اور گردنوں پر ہاتھ پھیرنے۔ ",
    "اور (دیکھو کہ) سلیمانؑ کو بھی ہم نے آزمائش میں ڈالا اور اس کی کرسی پر ایک جسد لا کر ڈال دیا پھر اس نے رجوع کیا",
    "اور کہا کہ”اے میرے ربّ ، مجھے معاف کر دے اور مجھے وہ بادشاہی دے جو میرے بعد کسی کے لیے سزاوار نہ ہو، بے شک تُو ہی اصل داتا ہے۔“ ",
    "تب ہم نے اس کے لیے ہوا کو مسخر کر دیا جو اس کے حکم سے نرمی کے ساتھ چلتی تھی جدھر وہ چاہتا تھا",
    "اور شیاطین کو مسخر کر دیا، ہر طرح کے معمار اور غوطہ خور",
    "اور دُوسرے جو پابندِ سلاسل تھے۔ ",
    "(ہم نے اُس سے کہا)”یہ ہماری بخشش ہے ، تجھے اختیار ہے جسے چاہے دے اور جس سے چاہے روک لے، کوئی حساب نہیں۔“ ",
    "یقیناً اُس کے لیے ہمارے ہاں تقرُّب کا مقام اور بہتر انجام ہے۔   ",
    "اور ہمارے بندے ایّوبؑ  کا ذکر کرو،  جب اس نے اپنے ربّ کو پُکارا کہ شیطان نے مجھے سخت تکلیف اور عذاب میں ڈال دیا ہے۔ ",
    "(ہم نے اُسے حکم دیا)اپنا پاوٴں زمین پر مار، یہ ہے ٹھنڈا پانی نہانے کے لیے اور پینے کے لیے۔ ",
    "ہم نے اُسے اس کے اہل و عیال واپس دیے اور ان کے ساتھ اُتنے ہی اور  ، اپنی طرف سے رحمت کے طور پر ، اور عقل و فکر رکھنے والوں کے لیے درس کے طور پر۔ ",
    "(اور ہم نے اس سے کہا)تِنکوں کا ایک مُٹّھا لے اور اُس سے مار دے، اپنی قسم نہ توڑ۔   ہم نے اُسے صابر پایا، بہترین بندہ، اپنے رب کی طرف بہت رُجوع کرنے والا۔ ",
    "اور ہمارے بندوں ، ابراہیمؑ اور اسحاقؑ اور یعقوبؑ کا ذکر کرو۔ بڑی قوّتِ عمل رکھنے والے اور دیدہ ور لوگ تھے۔ ",
    "ہم نے اُن کو ایک خالص صفت کی بنا پر  برگزیدہ کیا تھا، اور وہ دارِ آخرت کی یاد تھی۔ ",
    "یقیناً ہمارے ہاں ان کا شمار چنے ہوئے نیک اشخاص میں ہے",
    "اور اسماعیلؑ  اور اَلیَسیع  اور ذوالکِفل  کا ذکر کرو،  یہ سب نیک لوگوں میں سے تھے",
    "یہ ایک ذکر تھا (اب سنو کہ) متقی لوگوں کے لیے یقیناً بہترین ٹھکانا ہے",
    "ہمیشہ رہنے والی جنّتیں جن کے دروازے اُن کے لیے کھُلے ہوں گے۔ ",
    "ان میں وہ تکیے لگائے بیٹھے ہوں گے، خوب خوب فواکہ اور مشروبات طلب کر رہے ہوں گے",
    "اور ان کے پاس شرمیلی ہم سِن بیویاں  ہوں گی",
    "یہ وہ چیزیں ہیں جنہیں حساب کے دن عطا کرنے کا تم سے وعدہ کیا جا رہا ہے",
    "یہ ہمارا رزق ہے جو کبھی ختم ہونے والا نہیں",
    "یہ تو ہے متقیوں کا انجام اور سرکشوں کے لیے بدترین ٹھکانا ہے",
    "جہنم جس میں وہ جھلسے جائیں گے، بہت ہی بری قیام گاہ",
    "یہ ہے اُن کے لیے ، پس وہ مزا چکھیں کھولتے ہوئے پانی اور پیپ لہُو ",
    "اور اسی قسم کی دوسری تلخیوں کا",
    "(وہ جہنم کی طرف اپنے پیروؤں کو آتے دیکھ کر آپس میں کہیں گے) \"یہ ایک لشکر تمہارے پاس گھسا چلا آ رہا ہے، کوئی خوش آمدید اِن کے لیے نہیں ہے، یہ آگ میں جھلسنے والے ہیں\"",
    "وہ اُن کو جواب دیں گے \"نہیں بلکہ تم ہی جھلسے جا رہے ہو، کوئی خیر مقدم تمہارے لیے نہیں تم ہی تو یہ انجام ہمارے آگے لائے ہو، کیسی بری ہے یہ جائے قرار\"",
    "پھر وہ کہیں گے \"اے ہمارے رب، جس نے ہمیں اس انجام کو پہنچانے کا بندوبست کیا اُس کو دوزخ کا دوہرا عذاب دے\"",
    "اور وہ آپس میں کہیں گے ”کیابات ہے ، ہم اُن لوگوں کو کہیں نہیں دیکھتے جنہیں ہم  دنیا میں بُرا سمجھتے تھے؟ ",
    "ہم نے یونہی ان کا مذاق بنا لیا تھا، یا وہ کہیں نظروں سے اوجھل ہیں؟\"",
    "بے شک یہ بات سچی ہے، اہل دوزخ میں یہی کچھ جھگڑے ہونے والے ہیں",
    " (اے نبیؐ)اِن سے کہو”میں تو بس خبر دار کردینے والا ہوں۔  کوئی حقیقی معبُود نہیں مگر اللہ ، جو یکتا ہے، سب پر غالب",
    "آسمانوں اور زمین کا مالک اور اُن ساری چیزوں کا مالک جو ان کے درمیان ہیں، زبردست اور درگزر کرنے والا\"",
    "اِن سے کہو \"یہ ایک بڑی خبر ہے",
    "جس کو سُن کر تم منہ پھیرتے ہو۔“ ",
    "(ان سے کہو) \"مجھے اُس وقت کی کوئی خبر نہ تھی جب ملاء اعلیٰ میں جھگڑا ہو رہا تھا",
    "مجھ کو تو وحی کے ذریعہ سے یہ باتیں صرف اس لیے بتائی جاتی ہیں کہ میں کھلا کھلا خبردار کرنے والا ہوں\"",
    "جب تیرے ربّ نے فرشتوں سے کہا” میں مٹّی سے ایک بشر بنانے والا ہوں، ",
    "پھر جب میں اسے پُوری طرح بناد وں اور اس میں اپنی رُوح پھُونک دوں  تو تم اس کے آگے سجدے میں گِر جاوٴ۔“ ",
    "اس حکم کے مطابق فرشتے سب کے سب سجدے میں گر گئے",
    "مگر ابلیس نے اپنی بڑائی کا گھمنڈ کیا اور وہ کافروں میں سے ہوگیا۔ ",
    "ربّ نے فرمایا”اے ابلیس، تجھے کیا چیز اُس کو سجدہ کرنے سے مانع ہوئی جسے میں نے اپنے دونوں ہاتھوں سے بنایا ہے؟  تُو بڑا  بن رہا ہے یا تُو ہے ہی کچھ اُونچے درجے کی ہستیوں میں سے؟“",
    "اُس نے جواب دیا \"میں اُس سے بہتر ہوں، آپ نے مجھ کو آگ سے پیدا کیا ہے اور اس کو مٹی سے\"",
    "فرمایا”اچھا تو یہاں سے نکل جا،  تُو مردُود ہے ",
    "اور تیرے اُوپر  یوم الجزا ء تک میری لعنت ہے۔“ ",
    "وہ بولا \"ا ے میرے رب، یہ بات ہے تو پھر مجھے اُس وقت تک کے لیے مہلت دے دے جب یہ لوگ دوبارہ اٹھائے جائیں گے\"",
    "فرمایا، \"اچھا، تجھے اُس روز تک کی مہلت ہے",
    "جس کا وقت مجھے معلوم ہے\"",
    "اس نے کہا \"تیری عزت کی قسم، میں اِن سب لوگو ں کو بہکا کر رہوں گا",
    "بجز تیرے اُن بندوں کے جنہیں تُونے خالص کر لیا ہے۔ “",
    "فرمایا \"تو حق یہ ہے، اور میں حق ہی کہا کرتا ہوں",
    "کہ میں جہنّم کو تجھ سے  اور اُن سب لوگوں سے بھر دُوں گا جو اِن انسانوں میں سے تیری پیروی کریں گے۔“ ",
    "(ا ے نبیؐ)اِن سے کہہ دو کہ میں اس تبلیغ پر تم سے کوئی اجر نہیں مانگتا،  اور نہ میں بناوٹی لوگوں میں سے ہوں۔ ",
    "یہ تو ایک نصیحت ہے تمام جہان والوں کے لیے",
    "اور تھوڑی مدّت ہی گزرے گی کہ تمہیں اس کا حال خود معلوم ہو جائے گا۔ ",
    "اِس کتاب کا نزول اللہ زبردست اور دانا کی طرف سے ہے۔ ",
    "(اے محمدؐ)یہ کتاب ہم نے تمہاری طرف برحق نازل کی ہے  ، لہٰذا تم اللہ ہی کی بندگی کرو دین کو اُسی کی لیے خالص کرتے ہوئے۔ ",
    "خبردار ، دین  خالص اللہ کا حق ہے۔  رہے وہ لوگ جنہوں نے  اُس کے سوا دُوسرے سرپرست بنا رکھے ہیں (اور اپنے اِس فعل کی توجیہ یہ کرتے ہیں کہ)ہم تو اُن کی عبادت صرف اس لیے کرتے ہیں کہ وہ اللہ تک ہماری رسائی کرا دیں،  اللہ یقیناً اُن کے درمیان اُن تمام باتوں کا فیصلہ کر دے گا جن میں وہ اختلاف کر رہے ہیں۔  اللہ کسی ایسے شخص  کو ہدایت نہیں دیتا جو جھُوٹا اور منکرِ حق ہو۔ ",
    "اگر اللہ کسی کو بیٹا بنانا چاہتا تو اپنی مخلوق میں سے جس کو چاہتا برگزیدہ کر لیتا،  پاک ہے وہ اس سے (کہ کوئی اُس کا بیٹا ہو)، وہ اللہ ہے اکیلا اور سب پر غالب۔ ",
    "اس نے آسمانوں اور زمین کو  بر حق پیدا کیا ہے۔  وہی دن پر رات اور رات پر دن کو لپیٹتا ہے۔ اُسی نے سُورج اور چاند کو اس طرح مسخّر کر رکھا ہے کہ ہر ایک ایک وقتِ مقرر تک چلے جا رہا ہے۔ جان رکھو، وہ زبردست ہے اور درگزر کرنے والا ہے ",
    "اُسی نے تم کو ایک جان سے پیدا کیا، پھر وہی جس نے اُس جان سے اس کا جوڑا بنایا۔  اور اسی نے تمہارے لیے مویشیوں میں سے آٹھ نر و مادہ پیدا کیے۔  وہ تمہاری ماوٴں کے پیٹوں میں تین تین تاریک پردوں کے اندر تمہیں ایک کے بعد ایک شکل دیتا چلا جاتا ہے۔  یہی اللہ (جس کے یہ کام ہیں)تمہارا ربّ ہے،  بادشاہی  اسی کی ہے،  کوئی معبُود اس کے سوا نہیں ہے،  پھر تم کدھر سے پھرائے جا رہے ہو؟ ",
    "اگر تم کُفر کرو تو اللہ تم سے بے نیاز ہے  ، لیکن وہ اپنے بندوں کے لیے کُفر کو پسند نہیں کرتا،  اور اگر تم شکر کرو تو اسے وہ تمہارے لیے پسند کرتا ہے۔  کوئی بوجھ اُٹھانے والا کسی دُوسرے کا بوجھ نہ اُٹھائے گا۔  آخر کار تم سب کو اپنے ربّ کی طرف پلٹنا ہے ، پھر وہ تمہیں بتا دے گا کہ تم کیا کرتے رہے ہو، وہ تو دلوں کا حال تک جانتا ہے",
    "انسان پر جب کوئی آفت آتی ہے  تو وہ اپنے ربّ کی طرف رُجوع کر کے اُسے پکارتا ہے ۔ پھر جب اس کا ربّ اسے اپنی نعمت سے نواز دیتا ہے تو وہ اُس مصیبت کو بھُول جاتا ہے جس پر وہ پہلے پکار رہا تھا  اور دُوسروں کو اللہ کا ہمسر ٹھہراتا ہے  تاکہ اُس کی راہ سے گمراہ کرے۔  (اے نبیؐ)اُس سے کہو کہ تھوڑے دن اپنے کُفر سے لُطف اُٹھا لے، یقیناً تُو دوزخ میں جانے والا ہے",
    "(کیا اِس شخص کی روش بہتر ہے یا اُس شخص کی)جو مطیعِ فرمان ہے ، رات کی گھڑیوں میں کھڑا رہتا اور سجدے کرتا ہے، آخرت سے ڈرتا اور اپنے ربّ کی رحمت سے اُمید لگاتا ہے؟ اِن سے پوچھو ، کیا جاننے والے اور نہ جاننے والے دونوں کبھی یکساں ہو سکتے ہیں؟  نصیحت تو عقل رکھنے والے ہی قبول کرتے ہیں",
    "(اے نبیؐ)کہو کہ اے میرے بندو جو ایمان لائے ہو ، اپنے ربّ سے ڈرو۔  جن لوگوں نے اِس دنیا میں نیک رویّہ اختیار کیا ہے ان کے لیے بھلائی ہے۔  اور خدا کی زمین وسیع ہے،  صبر کرنے والوں کو تو ان کا اجر بے حسا ب دیا جائے گا۔ ",
    "(اے نبیؐ) اِن سے کہو، مجھے حکم دیا گیا ہے کہ دین کو اللہ کے لیے خالص کر کے اُس کی بندگی کروں",
    "اور مجھے حکم دیا گیا ہے کہ سب سے پہلے میں خود مُسلم بنوں۔ ",
    "کہو، اگر میں اپنے رب کی نافرمانی کروں تو مجھے ایک بڑے دن کے عذاب کا خوف ہے",
    "کہہ دو کہ میں تو اپنے دین کو اللہ کے لیے خالص کر کے اُسی کی بندگی کروں گا",
    "تم اُس کے سوا جس جس کی بندگی کرنا چاہو کرتے رہو۔ کہو، اصل دیوالیے تو وہی ہیں جنہوں نے قیامت کے روز اپنے آپ کو اور اپنے اہل و عیال کو گھاٹے میں ڈال دیا۔ خوب سُن رکھو، یہی کھُلا دیوالہ ہے۔ ",
    "اُن پر آگ کی چھتریاں اوپر سے بھی چھائی ہوں گی اور نیچے سے بھی یہ وہ انجام ہے جس سے اللہ اپنے بندوں کو ڈراتا ہے، پس اے میرے بندو، میرے غضب سے بچو",
    "بخلاف اس کے جن لوگوں نے طاغوت  کی بندگی سے اجتناب کیا اور اللہ کی طرف رُجوع کر لیا اُن کے لیے خوشخبری ہے۔ پس (اے نبی ؐ)بشارت دے دو میرے اُن بندوں کو",
    "جو بات کو غور سے سُنتے ہیں اور اس کے بہترین پہلو کی پیروی کرتے ہیں۔  یہ وہ لوگ ہیں جن کو اللہ نے ہدایت بخشی ہے اور یہی دانشمند ہیں",
    "(اے نبیؐ)اُس شخص کو کون بچا سکتا ہے جس پر عذاب کا فیصلہ چَسپَاں ہو چکا ہو؟    کیا تم اُسے بچا سکتے ہو جو آگ میں گر چکا ہوِ",
    "البتہ جو لوگ اپنے رب سے ڈر کر رہے اُن کے لیے بلند عمارتیں ہیں منزل پر منزل بنی ہوئی، جن کے نیچے نہریں بہہ رہی ہوں گی یہ اللہ کا وعدہ ہے، اللہ کبھی اپنے وعدے کی خلاف ورزی نہیں کرتا",
    "کیا تم نہیں دیکھتے کہ اللہ نے آسمان سے پانی برسایا ، پھر اس کو سوتوں اور چشموں اور دریاوٴں  کی شکل میں زمین کے اندر جاری کیا، پھر اس پانی کے ذریعہ سے وہ طرح طرح کی کھیتیاں نکالتا ہے جن کی قسمیں مختلف ہیں، پھر وہ کھیتیاں پک کر سُوکھ جاتی ہیں، پھر تم دیکھتے ہو کہ وہ زرد پڑ گئیں ، پھر آخر کار اللہ اُن کو بھُس بنا دیتا ہے۔ درحقیقت اِس میں ایک سبق ہے عقل رکھنے والوں کے لیے۔ ",
    "اب کیا وہ شخص جس کا سینہ اللہ نے اسلام کے لیے کھول دیا   اور وہ اپنے ربّ کی طرف سے ایک روشنی پر چل رہا ہے  (اُس شخص کی طرح ہو سکتا ہے جس نے اِن باتوں سے کوئی سبق نہ لیا ؟)۔ تباہی ہے اُن لوگوں کے لے جن کے دل اللہ کی نصیحت سے اور زیادہ سخت ہو گئے۔  وہ کھُلی گمراہی میں پڑے ہوئے ہیں",
    "اللہ نے بہترین کلام اُتارا ہے، ایک ایسی کتاب جس کے تمام اجزا ہمرنگ ہیں  اور جس میں بار بار مضامین دہرائے گئے ہیں۔ اُسے سُن کر اُن لوگوں کے رونگٹے کھڑے ہو جاتے ہیں جو اپنے ربّ سے ڈرنے والے ہیں، اور پھر ان کے جسم اور ان کے دل نرم ہو کر اللہ کے ذکر کی طرف راغب ہو جاتے ہیں۔ یہ اللہ کی ہدایت ہے جس سے وہ راہِ راست پر لے آتا ہے جسے چاہتا ہے۔ اور جسے اللہ ہی ہدایت نہ دے اس کے لیے پھر کوئی ہادی نہیں ہے",
    "اب اُس شخص کی بدحالی کا تم کیا اندازہ کر سکتے ہو جو قیامت کے روز عذاب کی سخت مار اپنے منہ پر لے گا؟  ایسے ظالموں سے کہہ دیا جائے گا کہ اب چکھو مزہ اُس کمائی کا جو تم کرتے رہے تھے۔ ",
    "اِن سے پہلے بھی بہت سے لوگ اسی طرح جھٹلا چکے ہیں آخر اُن پر عذاب ایسے رخ سے آیا جدھر ان کا خیال بھی نہ جا سکتا تھا",
    "پھر اللہ نے ان کو دنیا ہی کی زندگی میں رسوائی کا مزہ چکھایا، اور آخرت کا عذاب تو اس سے شدید تر ہے، کاش یہ لوگ جانتے",
    "ہم نے اِس قرآن میں لوگوں کو طرح طرح کی مثالیں دی ہیں کہ یہ ہوش میں آئیں",
    "ایسا قرآن جو عربی زبان میں ہے  ، جس میں کوئی ٹیڑھ نہیں ہے  ، تاکہ یہ بُرے انجام سے بچیں",
    "اللہ ایک مثال دیتا ہے۔ ایک شخص تو وہ ہے جس کی ملکیّت میں بہت سے کج خُلق آقا شریک ہیں جو اسے اپنی اپنی طرف کھینچتے ہیں اور دُوسرا شخص پُورا کا  پُورا ایک ہی آقا  کا غلام ہے۔ کیا دونوں کا حال یکساں ہو سکتا ہے؟ ۔۔۔۔ الحمدُ للہ،  مگر اکثر  لوگ نادانی میں پڑے ہوئے ہیں۔ ",
    "(اے نبیؐ)تمہیں بھی مرنا ہے اور اِن لوگوں کو  بھی مرنا ہے۔ ",
    "آخرکار قیامت کے روز تم سب اپنے رب کے حضور اپنا اپنا مقدمہ پیش کرو گے"
  ]
}