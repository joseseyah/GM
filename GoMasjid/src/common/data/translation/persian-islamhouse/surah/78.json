{
  "meta": {
    "id": 135,
    "name": "IslamHouse.com",
    "translator_name": "IslamHouse.com",
    "slug": "persian-islamhouse",
    "language_name": "persian"
  },
  "verses": [
    "[کافران] دربارۀ چه چیزی از یکدیگر سؤال می‌کنند؟",
    "از خبری بزرگ.",
    "همان [خبری] که در مورد آن با هم اختلاف دارند.",
    "چنین نیست [که آنها می‌اندیشند]؛ به زودی خواهند دانست.",
    "باز هم چنین نیست؛ به زودی خواهند دانست.",
    "آیا زمین را بستری [برای آسایش شما] قرار ندادیم؟",
    "و کوه‌ها را میخ‌ها[ی آن قرار ندادیم؟]",
    "و شما را جفت [= نر و ماده] آفریدیم.",
    "و خواب شما را [مایۀ] آرامشتان قرار دادیم.",
    "و شب را پوششی [برایتان] قرار دادیم.",
    "و روز را [وسیلۀ] زندگی و [امرارِ معاش] قرار دادیم،",
    "و بر فراز شما هفت [آسمان] محکم بنا کردیم،",
    "و [خورشید را] چراغی درخشان [و روشنایی‌بخش] آفریدیم،",
    "و از ابر‌های باران‌زا، آبی فراوان فرو‌فرستادیم",
    "تا دانه و گیاه بسیار با آن برویانیم.",
    "و باغ‌هایی پردرخت [با آن پرورش دهیم].",
    "بی‌گمان، روز داورى [میان مخلوقات]، وعده‌گاه [ما با شما] است.",
    "روزی ‌که در «صور» دمیده می‌شود و شما گروه‌گروه [به محشر] می‌آیید؛",
    "و آسمان گشوده می‌شود و به صورت درهای متعدد درمی‌آید؛",
    "و کوه‌ها به حرکت درمی‌آید و به صورت سرابی می‌شود؛",
    "و بی‌گمان، جهنم کمینگاهی است",
    "[و] محل بازگشتی برای طغیانگران.",
    "مدت زمانی بی‌پایان در آنجا می‌مانند.",
    "در آنجا نه [چیز] خنکی می‌چشند و نه آشامیدنی [گوارایی خواهند داشت].",
    "جز آبی سوزان و [مایعی که] چرک و خون [جهنمیان است].",
    "[این] کیفری است مناسب و درخور [گناهانشان]؛",
    "همانا آنان از حساب [و کتاب روز قیامت] نمی‌ترسیدند",
    "و آیات ما را به شدت تکذیب کردند؛",
    "و ما همه چیز را [در لوح محفوظ] شمارش و ثبت کرده‌ایم.",
    "پس [کیفرِ اعمال خود را] بچشید که [چیزی] جز عذاب بر شما نمی‌افزاییم.",
    "بی‌گمان، برای پرهیزگاران کامیابی [بزرگی] است.",
    "باغ‌های [میوه] و تاکستان‌ها.",
    "و حوریانی نوجوان و هم‌سن و سال.",
    "و جام‌هایی لبریز و پیاپی [از شراب پاکیزۀ بهشت].",
    "در آنجا نه سخن بیهوده‌ای می‌شنوند و نه دروغی.",
    "[این] پاداش، از جانب پروردگار توست، و عطایی از روی حساب",
    "[همان] پروردگار آسمان‌ها و زمین و آنچه در میان آنهاست؛ [همان الله] رحمان [که] هیچ‌ کس [در آن روز] یارای سخن گفتن با او را ندارد.",
    "روزی ‌که روح [= جبرئیل] و فرشتگان به صف می‌ایستند، [و] هیچ‌ کس سخن نمی‌گوید، جز کسی ‌که [الله] رحمان به او اجازه داده باشد و [او] سخن درست [و صواب] گوید.",
    "آن [روز]، روزِ حق است [و بدون تردید واقع می‌شود]؛ پس هر کس كه بخواهد، [می‌تواند] راه بازگشتى به سوى پروردگار خود بجوید.",
    "به راستی، ما شما را از عذابی نزدیک بیم دادیم: روزی ‌که انسان آنچه را از قبل با دست‌های خود فرستاده است می‌بیند، و کافر می‌گوید: «ای کاش من خاک بودم [و برای حساب برانگیخته نمی‌شدم»]!"
  ]
}