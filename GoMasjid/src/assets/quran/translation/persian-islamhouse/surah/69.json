{
  "meta": {
    "id": 135,
    "name": "IslamHouse.com",
    "translator_name": "IslamHouse.com",
    "slug": "persian-islamhouse",
    "language_name": "persian"
  },
  "verses": [
    "[روزِ] واقع‌شدنیِ [رستاخیز]",
    "آن واقع‌شدنی چیست؟",
    "و تو چه دانی آن واقع‌شدنی چیست [و چگونه است]؟",
    "[قوم] ثمود و [قوم] عاد، [قیامتِ] درهم‌کوبنده را تکذیب کردند.",
    "و اما [قوم] ثمود، به بانگِ سهمگین هلاک شدند.",
    "و اما [قوم] عاد، با تندبادی سرکش و سرد به هلاکت رسیدند.",
    "[الله] هفت شب و هشت روز پیاپی آن [عذاب] را بر آنها مسلط نمود؛ پس [اگر آنجا ‌بودی، آن] قوم را [در اثرِ آن تندباد،] مانند تنه‌های پوسیده و توخالی درختان خرما، بر زمین‌افتاده [و هلاک‌شده] می‌دیدی.",
    "آیا کسی از آنها را می‌بینی که باقی مانده باشد؟",
    "و فرعون و کسانی ‌که پیش از او بودند و [مردم] شهر‌های ویران شده [= قوم لوط،] مرتکب گناهان [بزرگ] شدند.",
    "آنها از [فرمان] فرستادۀ پروردگار‌شان سرپیچی کردند، آنگاه [الله] آنان را به عذاب بی‌نهایت سختی گرفتار کرد.",
    "هنگامی ‌که آب طغیان کرد، ما شما را در کشتی سوار کردیم،",
    "تا پندی برای شما قرار دهیم و گوش‌های شنوا آن را بشنوند و به یاد بسپارند.",
    "آنگاه ‌که یک بار در صور دمیده شود،",
    "و زمین و کوه‌ها از جا کنده شده و یکباره درهم‌کوبیده [و متلاشی] شوند.",
    "در آن روز، واقعۀ [عظیمِ] قیامت به وقوع می‌پیوندد",
    "و آسمان شکافته می‌شود و در آن روز، سست می‌گردد [و فرو می‌ریزد].",
    "و فرشتگان بر کناره‌های آن [= آسمان] قرار می‌گیرند؛ و آن روز، هشت [فرشته] عرش پروردگارت را بر سرِ خود حمل می‌کنند.",
    "در آن روز، شما [همگی برای حسابرسی، به پیشگاه الله] عرضه می‌شوید و هیچ چیز از [کار‌های] شما پنهان نخواهد ماند.",
    "اما کسی‌ که نامۀ [اعمالش] را به دست راستش دهند، می‌گوید: «بیایید نامۀ [اعمال] مرا بخوانید.",
    "من یقین داشتم که با حساب [اعمال] خود مواجه خواهم شد».",
    "پس او در یک زندگی پسندیده [و رضایت‌بخش] خواهد بود؛",
    "در بهشتی برین",
    "که میوه‌هایش [برای چیدن] در دسترس است.",
    "[و به آنها گفته می‌شود: «به [پاداش] آنچه در ایام گذشته پیش فرستاده‌اید، بخورید و بیاشامید؛ گوارایتان باد».",
    "و اما کسی ‌که نامۀ [اعمالش] را به دست چپش دهند، می‌گوید: «ای کاش هرگز نامه[ی اعمالم] را به من نمی‌دادند،",
    "و نمی‌دانستم حسابم چیست!",
    "ای کاش [با مرگ،] همه چیز تمام می‌شد [و پایان کار بود]!",
    "مال و دارایی‌ام مرا بی‌نیاز نکرد [و سودی نبخشید].",
    "قدرت و فرمانروایی‌ام [نیز] از [دست] من رفت [و به کلی نابود شد]».",
    "[به فرشتگان گفته می‌شود:] «او را بگیرید و در بند و زنجیر کنید.",
    "سپس او را به [آتش] دوزخ بیفکنید.",
    "آنگاه وی را در زنجیری ببندید که طولش هفتاد ذِراع است.",
    "بی‌گمان، او هرگز به الله بزرگ ایمان نمی‌آورد،",
    "و هرگز [مردم را] بر اطعام بینوا[یان] تشویق نمی‌کرد.",
    "بنابر این، امروز دوست صمیمی [و مهربانی] در اینجا ندارد [که یاری‌اش کند]،",
    "و غذایی جز چرک و خون [جهنمیان] ندارد؛",
    "[غذایی ‌که] جز گناهکاران آن را نمی‌خورند».",
    "سوگند به آنچه می‌بینید",
    "و به آنچه نمی‌بینید.",
    "بی‌تردید، این [قرآن، سخن الله است که ابلاغش به پیامبر، بر عهدۀ] فرستاده‌ای بزرگوار [=جبرئیل] است.",
    "و اینها گفتار شاعری نیست؛ [اما شما کافران] کمتر ایمان می‌آورید.",
    "و [نیز] گفتار کاهنی نیست؛ [اما شما] کمتر پند می‌گیرید.",
    "[این قرآن،] از سوی پروردگار جهانیان نازل شده است.",
    "اگر [پیامبر] سخنانی [به دروغ] بر ما می‌بست،",
    "مسلّماً ما دست راست او را می‌گرفتیم،",
    "سپس [شاه]رگِ قلبش را قطع می‌کردیم،",
    "و هیچ‌یک از شما نمی‌توانست مانع [عذابِ] او گردد.",
    "یقیناً این [قرآن،] پند و تذکری برای پرهیزگاران است.",
    "و ما یقیناً می‌دانیم که برخی از شما، تکذیب‌کنندگان [این کلام الهی] هستید.",
    "و همانا این [قرآن،] بر کافران مایۀ حسرت و ندامت است.",
    "و بی‌گمان، این [قرآن،] حقیقتِ راستین است.",
    "پس [ای پیامبر،] با [ذکرِ] نامِ پروردگار بزرگت [او را] تسبیح گوی."
  ]
}