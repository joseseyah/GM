{
  "meta": {
    "id": 163,
    "name": "Sheikh Mujibur Rahman",
    "author_name": "Darussalaam Publication",
    "slug": "bn-sheikh-mujibur-rahman",
    "language_name": "bengali"
  },
  "verses": [
    "যখন কিয়ামাত সংঘটিত হবে –",
    "তখন সংঘটন অস্বীকার করার কেহ থাকবেনা।",
    "এটা কেহকে করবে নীচ, কেহকে করবে সমুন্নত;",
    "যখন প্রবল কম্পনে প্রকম্পিত হবে পৃথিবী –",
    "এবং পবর্তমালা চূর্ণ-বিচূর্ণ হয়ে পড়বে।",
    "ফলে ওটা পর্যবসিত হবে উৎক্ষিপ্ত ধূলিকণায় –",
    "এবং তোমরা বিভক্ত হয়ে পড়বে তিন শ্রেণীতে।",
    "ডান দিকের দল! কত ভাগ্যবান ডান দিকের দল।",
    "এবং বাম দিকের দল! কত হতভাগা বাম দিকের দল!",
    "আর অগ্রবর্তীগণইতো অগ্রবর্তী।",
    "তারাই নৈকট্য প্রাপ্ত –",
    "সুখ উদ্যানের।",
    "বহু সংখ্যক হবে পূর্ববর্তীদের মধ্য হতে;",
    "এবং অল্প সংখ্যক হবে পরবর্তীদের মধ্য হতে,",
    "স্বর্ণ খচিত আসনে –",
    "তারা হেলান দিয়ে বসবে, পরস্পর মুখোমুখী হয়ে।",
    "তাদের সেবায় ঘোরাফিরা করবে চির কিশোরেরা –",
    "পান-পাত্র, কুজা ও প্রস্রবন নিঃসৃত সুরাপূর্ণ পেয়ালা নিয়ে।",
    "সেই সুরা পানে তাদের শিরঃপীড়া হবেনা, তারা জ্ঞানহারাও হবেনা।",
    "এবং তাদের পছন্দ মত ফলমূল –",
    "আর তাদের ঈস্পিত পাখীর গোশত দিয়ে;",
    "আর তাদের জন্য থাকবে আয়তলোচনা হুর –",
    "সুরক্ষিত মুক্তা সদৃশ –",
    "তাদের কর্মের পুরস্কার স্বরূপ।",
    "সেখানে তারা শুনবেনা কোন অসার অথবা পাপ বাক্য,",
    "‘সালাম’ আর ‘সালাম’ বাণী ব্যতীত।",
    "আর ডান দিকের দল! কত ভাগ্যবান ডান দিকের দল!",
    "তারা থাকবে এক উদ্যানে, সেখানে আছে কন্টকহীন কুল বৃক্ষ,",
    "কাঁদি ভরা কদলী বৃক্ষ,",
    "সম্প্রসারিত ছায়া,",
    "সদ্য প্রবাহমান পানি,",
    "ও প্রচুর ফলমূল –",
    "যা শেষ হবেনা এবং যা নিষিদ্ধও হবেনা,",
    "আর সমুচ্চ শয্যাসমূহ।",
    "তাদের জন্য আমি করেছি বিশেষ সৃষ্টি।",
    "তাদেরকে করেছি কুমারী,",
    "সোহাগিনী ও সমবয়স্কা –",
    "(এ সবই) ডান দিকের লোকদের জন্য।",
    "তাদের অনেকে হবে পূর্ববর্তীদের মধ্য হতে।",
    "এবং অনেকে হবে পরবর্তীদের মধ্য হতে।",
    "আর বাম দিকের দল, কত হতভাগা বাম দিকের দল!",
    "তারা থাকবে অত্যুষ্ণ বায়ু ও উত্তপ্ত পানিতে,",
    "কৃষ্ণ বর্ণ ধুম্রের ছায়ায়,",
    "যা শীতলও নয়, আরামদায়কও নয়।",
    "ইতোপূর্বে তারাতো মগ্ন ছিল ভোগ বিলাসে।",
    "এবং তারা অবিরাম লিপ্ত ছিল ঘোরতর পাপ কর্মে।",
    "তারা বলতঃ মরে অস্থি ও মৃত্তিকায় পরিণত হলেও কি পুনরুত্থিত হব আমরা?",
    "এবং আমাদের পূর্বপুরুষরাও?",
    "বলঃ অবশ্যই পূর্ববতী ও পরবর্তীদের –",
    "সকলকে একত্রিত করা হবে এক নির্ধারিত দিনের নির্ধারিত সময়ে।",
    "অতঃপর হে বিভ্রান্ত মিথ্যা আরোপকারীরা!",
    "তোমরা অবশ্যই আহার করবে যাক্কুম বৃক্ষ হতে,",
    "এবং ওটা দ্বারা তোমরা উদর পূর্ণ করবে,",
    "তারপর তোমরা পান করবে অত্যুষ্ণ পানি –",
    "পান করবে তৃষ্ণার্ত উষ্ট্রের ন্যায়।",
    "কিয়ামাত দিবসে ওটাই হবে তাদের আপ্যায়ন।",
    "আমিই তোমাদেরকে সৃষ্টি করেছি, তাহলে কেন তোমরা বিশ্বাস করছনা?",
    "তোমরা কি ভেবে দেখেছ তোমাদের বীর্যপাত সম্বন্ধে?",
    "ওটা কি তোমরা সৃষ্টি কর, না আমি সৃষ্টি করি?",
    "আমি তোমাদের জন্য মৃত্যু নির্ধারিত করেছি এবং আমি অক্ষম নই –",
    "তোমাদের স্থলে তোমাদের সদৃশ আনয়ন করতে এবং তোমাদেরকে এমন এক আকৃতি দান করতে যা তোমরা জাননা।",
    "তোমরাতো অবগত হয়েছ প্রথম সৃষ্টি সম্বন্ধে, তাহলে তোমরা অনুধাবন করনা কেন?",
    "তোমরা যে বীজ বপন কর সে সম্পর্কে চিন্তা করেছ কি?",
    "তোমরা কি ওকে অংকুরিত কর, না আমি অংকুরিত করি?",
    "আমি ইচ্ছা করলে একে খড়-কুটায় পরিণত করতে পারি, তখন হতবুদ্ধি হয়ে পড়বে তোমরা।",
    "বলবেঃ আমাদেরতো সর্বনাশ হয়েছে!",
    "আমরা হৃত সর্বস্ব হয়ে পড়েছি।",
    "তোমরা যে পানি পান কর সেই সম্পর্কে তোমরা ভেবে দেখেছ কি?",
    "তোমরাই কি ওটা মেঘ হতে নামিয়ে আন, না কি আমি ওটা বর্ষণ করি?",
    "আমি ইচ্ছা করলে ওটা লবণাক্ত করে দিতে পারি। তবুও কি তোমরা কৃতজ্ঞতা প্রকাশ করবেনা?",
    "তোমরা যে অগ্নি প্রজ্জ্বলিত কর তা লক্ষ্য করে দেখেছ কি?",
    "তোমরাই কি ওর বৃক্ষ সৃষ্টি কর, না আমি সৃষ্টি করি?",
    "আমি একে করেছি নিদর্শন এবং মরুচারীদের প্রয়োজনীয় বস্তু।",
    "সুতরাং তুমি তোমার মহান রবের নামের পবিত্রতা ও মহিমা ঘোষণা কর।",
    "আমি শপথ করছি নক্ষত্র রাজির অস্তাচলের!",
    "অবশ্যই এটা এক মহা শপথ, যদি তোমরা জানতে।",
    "নিশ্চয়ই এটা সম্মানিত কুরআন –",
    "যা আছে সুরক্ষিত কিতাবে,",
    "যারা পুতঃ পবিত্র তারা ব্যতীত অন্য কেহ তা স্পর্শ করেনা।",
    "ইহা জগতসমূহের রবের নিকট হতে অবতীর্ণ।",
    "তবুও কি তোমরা এই বাণীকে তুচ্ছ গণ্য করবে?",
    "এবং তোমরা মিথ্যারোপকেই তোমাদের উপজীব্য করে নিয়েছ!",
    "পরন্তু কেন নয় - প্রাণ যখন কন্ঠাগত হয়,",
    "এবং তখন তোমরা তাকিয়ে থাক,",
    "আর আমি তোমাদের অপেক্ষা তার নিকটতর, কিন্তু তোমরা দেখতে পাওনা।",
    "তোমরা যদি কর্তৃত্বাধীন না হও –",
    "তাহলে তোমরা ওটা ফিরাওনা কেন? যদি তোমরা সত্যবাদী হও!",
    "যদি সে নৈকট্য প্রাপ্তদের একজন হয় –",
    "তার জন্য রয়েছে আরাম, উত্তম জীবনোপকরণ ও সুখময় উদ্যান;",
    "আর যদি সে ডান দিকের একজন হয় –",
    "তাকে বলা হবেঃ হে দক্ষিণ পার্শ্ববর্তী! তোমার প্রতি শান্তি।",
    "কিন্তু সে যদি সত্য অস্বীকারকারী ও বিভ্রান্তদের অন্যতম হয় –",
    "তাহলে রয়েছে আপ্যায়ন, অত্যুষ্ণ পানির দ্বারা –",
    "এবং দহন, জাহান্নামের।",
    "এটাতো ধ্রুব সত্য।",
    "অতএব তুমি তোমার মহান রবের নামের পবিত্রতা ও মহিমা ঘোষণা কর।"
  ]
}