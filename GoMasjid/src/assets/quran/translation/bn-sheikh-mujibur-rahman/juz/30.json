{
  "meta": {
    "id": 163,
    "name": "Sheikh Mujibur Rahman",
    "author_name": "Darussalaam Publication",
    "slug": "bn-sheikh-mujibur-rahman",
    "language_name": "bengali"
  },
  "verses": [
    "তারা পরস্পর কোন্ বিষয়ে জিজ্ঞাসাবাদ করছে?",
    "সেই মহান সংবাদ সম্বন্ধে –",
    "যে বিষয়ে তারা মতবিরোধ করে থাকে!",
    "কখনই না, তাদের ধারণা অবাস্তব, তারা শীঘ্রই জানতে পারবে।",
    "আবার বলি, কখনই না, তারা অচিরেই অবগত হবে।",
    "আমি কি পৃথিবীকে শয্যা (রূপে) নির্মাণ করিনি?",
    "এবং পর্বতসমূহকে কীলক রূপে নির্মাণ করিনি?",
    "আমি সৃষ্টি করেছি তোমাদেরকে জোড়ায় জোড়ায়।",
    "তোমাদের জন্য নিদ্রাকে করে দিয়েছি বিশ্রাম,",
    "করেছি রজনীকে আবরণ,",
    "এবং করেছি দিনকে জীবিকা আহরণের জন্য (উপযোগী)।",
    "আর নির্মাণ করেছি তোমাদের উর্ধ্বদেশে সুদৃঢ় সপ্ত আকাশ,",
    "এবং সৃষ্টি করেছি একটি প্রদীপ্ত প্রদীপ।",
    "আর বর্ষণ করেছি মেঘ হতে প্রচুর বৃষ্টি।",
    "তদ্বারা আমি উদ‌্গত করি শস্য ও উদ্ভিদ,",
    "এবং বৃক্ষরাজি বিজড়িত উদ্যানসমূহ।",
    "নিশ্চয়ই নির্ধারিত আছে মীমাংসা দিন।",
    "সেদিন শিঙ্গায় ফুৎকার দেয়া হবে এবং তোমরা দলে দলে সমাগত হবে,",
    "আকাশকে উন্মুক্ত করা হবে, ফলে ওটা হয়ে যাবে বহু দ্বারবিশিষ্ট।",
    "এবং সঞ্চালিত করা হবে পর্বতসমূহকে, ফলে সেগুলি হয়ে যাবে মরীচিকা বৎ।",
    "নিশ্চয়ই জাহান্নাম ওঁৎ পেতে রয়েছে।",
    "(ওটা হচ্ছে) অবাধ্য লোকদের অবস্থিতি স্থল –",
    "সেখানে তারা যুগ যুগ ধরে অবস্থান করবে,",
    "সেখানে তারা আস্বাদন করতে পাবেনা কোন ঠান্ডা কিংবা (অন্য) কোন পানীয়-",
    "উত্তপ্ত পানি ও পুঁজ ব্যতীত;",
    "এটাই সমুচিত প্রতিফল।",
    "তারা কখনও হিসাবের আশংকা করতনা,",
    "এবং তারা দৃঢ়তার সাথে আমার নিদর্শনাবলী অস্বীকার করেছিল।",
    "সব কিছুই আমি সংরক্ষণ করেছি লিখিতভাবে।",
    "অতঃপর তোমরা আস্বাদ গ্রহণ কর, এখন আমিতো তোমাদের যাতনাই শুধু বৃদ্ধি করতে থাকব।",
    "এবং নিশ্চয়ই সংযমশীল লোকদের জন্যই সফলতা;",
    "প্রাচীর বেষ্টিত বাগান ও আঙ্গুর;",
    "এবং সম বয়স্কা যুবতীবৃন্দ;",
    "এবং পূর্ণ পূতঃ পানপাত্র।",
    "সেখানে তারা শুনবেনা অসার ও মিথ্যা বাক্য;",
    "এটাই তোমার রবের অনুগ্রহের পূর্ণ প্রতিদান।",
    "যিনি রাব্ব আকাশমন্ডলী, পৃথিবী ও ওগুলির অন্তঃবর্তী সব কিছুর, যিনি দয়াময়; তাঁর নিকট আবেদন-নিবেদনের শক্তি তাদের থাকবেনা।",
    "সেদিন রুহ্ ও মালাইকা/ফেরেশতাগণ সারিবদ্ধভাবে দাঁড়াবে; দয়াময় যাকে অনুমতি দিবেন সে ছাড়া অন্যেরা কথা বলবেনা এবং সে সঙ্গত কথা বলবে।",
    "এই দিন সুনিশ্চিত। অতএব যার অভিরুচি সে তার রবের শরণাপন্ন হোক।",
    "আমি তোমাদেরকে আসন্ন শাস্তি সম্পর্কে সতর্ক করলাম; সেদিন মানুষ তার কৃতকর্ম প্রত্যক্ষ করবে এবং কাফির বলতে থাকবেঃ হায়রে হতভাগা আমি! যদি আমি মাটি হয়ে যেতাম!",
    "শপথ তাদের যারা নির্মমভাবে উৎপাটন করে,",
    "এবং যারা মৃদুভাবে বন্ধন মুক্ত করে দেয়,",
    "এবং যারা তীব্র গতিতে সন্তরণ করে,",
    "এবং যারা দ্রুত বেগে অগ্রসর হয়,",
    "অতঃপর যারা সকল কর্ম নির্বাহ করে।",
    "সেদিন প্রথম শিঙ্গাধ্বনি প্রকম্পিত করবে,",
    "ওকে অনুসরণ করবে পরবর্তী শিঙ্গাধ্বনি।",
    "কত হৃদয় সেদিন সন্ত্রস্ত হবে,",
    "তাদের দৃষ্টি ভীতি বিহবলতায় অবনমিত হবে।",
    "তারা বলেঃ আমরা কি পূর্বাবস্থায় প্রত্যাবর্তিত হবই –",
    "গলিত অস্থিতে পরিণত হওয়ার পরও?",
    "তারা বলেঃ তা’ই যদি হয় তাহলেতো এটা সর্বনাশা প্রত্যাবর্তন!",
    "এটাতো এক বিকট শব্দ মাত্র;",
    "ফলে তখনই মাইদানে তাদের আবির্ভাব হবে।",
    "তোমার নিকট মূসার বৃত্তান্ত পৌঁছেছে কি?",
    "যখন তার রাব্ব পবিত্র ‘তূওয়া’ প্রান্তরে তাকে সম্বোধন করে বলেছিলেন –",
    "ফির‘আউনের নিকট যাও, সেতো সীমা লংঘন করেছে,",
    "এবং (তাকে) বলঃ তুমি কি শুদ্ধাচারী হতে চাও?",
    "আর আমি তোমাকে তোমার রবের পথে পরিচালিত করি যাতে তুমি তাঁকে ভয় কর।",
    "অতঃপর সে তাকে মহা নিদর্শন দেখালো।",
    "কিন্তু সে অস্বীকার করল এবং অবাধ্য হল।",
    "অতঃপর সে পশ্চাৎ ফিরে প্রতিবিধানে সচেষ্ট হল।",
    "সে সকলকে সমবেত করল এবং উচ্চৈঃস্বরে ঘোষণা করল,",
    "আর বললঃ আমিই তোমাদের শ্রেষ্ঠ রাব্ব।",
    "ফলে আল্লাহ তাকে ধৃত করলেন আখিরাতের ও ইহকালের দন্ডের নিমিত্ত।",
    "যে ভয় করে তার জন্য অবশ্যই এতে শিক্ষা রয়েছে।",
    "তোমাদেরকে সৃষ্টি করা কঠিনতর, না আকাশ সৃষ্টি? তিনিই এটা নির্মাণ করেছেন।",
    "তিনি এটাকে সুউচ্চ ও সুবিন্যস্ত করেছেন।",
    "এবং তিনি ওর রাতকে অন্ধকারাচ্ছন্ন করেছেন এবং ওর জ্যোতি বিনির্গত করেছেন।",
    "এবং পৃথিবীকে এরপর বিস্তৃত করেছেন।",
    "তিনি ওটা হতে বহির্গত করেছেন ওর পানি ও তৃণ,",
    "আর পর্বতকে তিনি দৃঢ়ভাবে প্রোথিত করেছেন;",
    "এ সবই তোমাদের ও তোমাদের জন্তুগুলির ভোগের জন্য।",
    "অতঃপর যখন মহা সংকট উপস্থিত হবে,",
    "সেদিন মানুষ যা করেছে তা স্মরণ করবে,",
    "এবং দর্শকদের জন্য প্রকাশ করা হবে জাহান্নাম।",
    "অনন্তর যে সীমালংঘন করে,",
    "এবং পার্থিব জীবনকে বেছে নেয়,",
    "জাহান্নামই হবে তার অবস্থান স্থল।",
    "পক্ষান্তরে যে স্বীয় রবের সামনে উপস্থিত হওয়ার ভয় রাখে এবং কুপ্রবৃত্তি হতে নিজেকে বিরত রাখে,",
    "জান্নাতই হবে তার অবস্থিতি স্থান।",
    "তারা তোমাকে জিজ্ঞেস করে কিয়ামাত সম্পর্কে যে, ওটা কখন ঘটবে?",
    "এর আলোচনার সাথে তোমার কি সম্পর্ক?",
    "এর উত্তম জ্ঞান আছে তোমার রবেরই নিকট।",
    "যে ওর ভয় রাখে তুমি শুধু তারই সতর্ককারী।",
    "যেদিন তারা এটা প্রত্যক্ষ করবে সেদিন তাদের মনে হবে, যেন তারা পৃথিবীতে এক সন্ধ্যা অথবা এক প্রভাতের অধিক অবস্থান করেনি।",
    "সে ভ্রু কুঞ্চিত করল এবং মুখ ফিরিয়ে নিলো,",
    "যেহেতু তার নিকট এক অন্ধ আগমন করেছিল।",
    "তুমি কেমন করে জানবে সে হয়তো পরিশুদ্ধ হত,",
    "অথবা উপদেশ গ্রহণ করত, ফলে উপদেশ তার উপকারে আসতো।",
    "পক্ষান্তরে যে পরওয়া করেনা –",
    "তুমি তার প্রতি মনোযোগ দিয়েছো।",
    "অথচ সে নিজে পরিশুদ্ধ না হলে তোমার কোন দায়িত্ব নেই।",
    "অন্যপক্ষ যে তোমার নিকট ছুটে এলো –",
    "তার সেই সশংক চিত্ত –",
    "তুমি তাকে অবজ্ঞা করলে!",
    "না, এই আচরণ অনুচিত, এটাতো উপদেশ বাণী;",
    "যে ইচ্ছা করবে সে ইহা স্মরণ রাখবে,",
    "ইহা আছে মর্যাদাময় পত্রসমূহে (লিখিত) –",
    "(এবং) উন্নত পুতঃ –",
    "লেখকদের হাতে (সুরক্ষিত)।",
    "(ঐ লেখকগণ) মহৎ ও সৎ।",
    "মানুষ ধ্বংস হোক! সে কত অকৃতজ্ঞ!",
    "তিনি তাকে কোন বস্তু হতে সৃষ্টি করেছেন?",
    "শুক্র বিন্দু হতে তিনি তাকে সৃষ্টি করেন, পরে তার পরিমিত বিকাশ সাধন করেন,",
    "অতঃপর তার জন্য পথ সহজ করে দেন;",
    "অতঃপর তার মৃত্যু ঘটান এবং তাকে কাবরস্থ করেন।",
    "এরপর যখন ইচ্ছা তিনি তাকে পুনরুজ্জীবিত করবেন।",
    "তিনি তাকে যে আদেশ করেছেন, সেতো তা পালন করেনি।",
    "মানুষ তার খাদ্যের প্রতি লক্ষ্য করুক।",
    "আমিই প্রচুর বারি বর্ষণ করি,",
    "অতঃপর আমি ভূমিকে প্রকৃষ্ট রূপে বিদীর্ণ করি;",
    "এবং ওতে আমি উৎপন্ন করি শস্য;",
    "দ্রাক্ষা, শাক-সবজি,",
    "যাইতূন, খেজুর,",
    "বহু বৃক্ষবিশিষ্ট উদ্যান,",
    "ফল এবং গবাদির খাদ্য,",
    "এটা তোমাদের ও তোমাদের পশুগুলির ভোগের জন্য।",
    "যখন ঐ ধ্বংস ধ্বনি এসে পড়বে;",
    "সেদিন মানুষ পলায়ন করবে তার ভাই হতে,",
    "এবং তার মাতা, তার পিতা,",
    "তার স্ত্রী ও তার সন্তান হতে,",
    "সেদিন তাদের প্রত্যেকের হবে এমন গুরুতর অবস্থা যা তাকে সম্পূর্ণরূপে ব্যস্ত রাখবে।",
    "সেদিন বহু মুখমন্ডল হবে দীপ্তিমান;",
    "সহাস্য ও প্রফুল্ল।",
    "এবং অনেক মুখমন্ডল হবে সেদিন ধূলি ধূসরিত,",
    "সেগুলিকে আচ্ছন্ন করবে কালিমা।",
    "তারাই কাফির ও পাপাচারী।",
    "সূর্য যখন নিস্প্রভ হবে,",
    "যখন নক্ষত্ররাজি খসে পড়বে,",
    "পর্বতসমূহকে যখন চলমান করা হবে,",
    "যখন পূর্ণ-গর্ভা উষ্ট্রী উপেক্ষিত হবে,",
    "যখন বন্য পশুগুলি একত্রীকৃত হবে;",
    "এবং সমুদ্রগুলিকে যখন উদ্বেলিত করা হবে;",
    "দেহে যখন আত্মা পুনঃসংযোজিত হবে,",
    "যখন জীবন্ত প্রোথিতা কন্যাকে জিজ্ঞেস করা হবে –",
    "কি অপরাধে তাকে হত্যা করা হয়েছিল?",
    "যখন ‘আমলনামা উন্মোচিত হবে,",
    "যখন আকাশের আবরণ অপসারিত হবে,",
    "জাহান্নামের আগুন যখন উদ্দীপিত করা হবে,",
    "এবং জান্নাত যখন নিকটর্বতী করা হবে,",
    "তখন প্রত্যেক ব্যক্তিই জানবে সে কি নিয়ে এসেছে।",
    "কিন্তু না, আমি প্রত্যাবর্তনকারী তারকাপুঞ্জের শপথ করছি!",
    "যা গতিশীল ও স্থিতিবান;",
    "শপথ রাতের যখন ওর আবির্ভাব হয়,",
    "আর উষার যখন ওর আবির্ভাব হয়,",
    "নিশ্চয়ই এই কুরআন সম্মানিত বার্তাবহের আনীত বাণী।",
    "যে সামর্থশালী, আরশের মালিকের নিকট মর্যাদাসম্পন্ন,",
    "যাকে সেখানে মান্য করা হয় এবং যে বিশ্বাসভাজন।",
    "এবং তোমাদের সহচর উন্মাদ নয়,",
    "সেতো তাকে স্পষ্ট দিগন্তে অবলোকন করেছে।",
    "সে অদৃশ্য বিষয় সম্পর্কে বর্ণনা করতে কার্পন্য করেনা।",
    "এবং ইহা অভিশপ্ত শাইতানের বাক্য নয়।",
    "সুতরাং তোমরা কোথায় চলেছ?",
    "এটাতো শুধু বিশ্বজগতের জন্য উপদেশ –",
    "তোমাদের মধ্যে যে সরল পথে চলতে চায় তার জন্য।",
    "তোমরা ইচ্ছা করবেনা, যদি জগতসমূহের রাব্ব আল্লাহ ইচ্ছা না করেন।",
    "আকাশ যখন বিদীর্ণ হবে,",
    "যখন নক্ষত্রমন্ডলী বিক্ষিপ্তভাবে ঝরে পড়বে,",
    "যখন সমুদ্র উদ্বেলিত হবে,",
    "এবং যখন কাবরসমূহ সমুত্থিত হবে;",
    "যখন প্রত্যেকে যা পূর্বে প্রেরণ করেছে এবং পশ্চাতে পরিত্যাগ করেছে তা পরিজ্ঞাত হবে।",
    "হে মানুষ! কিসে তোমাকে তোমার মহান রাব্ব (আল্লাহ) হতে প্রতারিত করল?",
    "যিনি তোমাকে সৃষ্টি করেছেন, অতঃপর তোমাকে সুঠাম করেছেন এবং অতঃপর সুবিন্যস্ত করেছেন,",
    "যে আকৃতিতে চেয়েছেন, তিনি তোমাকে গঠন করেছেন।",
    "না, কখনই না, তোমরাতো শেষ বিচারকে অস্বীকার করে থাকো;",
    "অবশ্যই রয়েছে তোমাদের উপর সংরক্ষকগণ;",
    "সম্মানিত লেখকবর্গ;",
    "তারা অবগত হয় যা তোমরা কর।",
    "পুণ্যবানগণতো থাকবে পরম সুখ সম্পদে;",
    "এবং দুস্কর্মকারীরা থাকবে জাহান্নামে;",
    "তারা কর্মফল দিনে তাতে প্রবিষ্ট হবে;",
    "তারা ওটা হতে অন্তর্হিত হতে পারবেনা।",
    "কর্মফল দিন কি তা কি তুমি জান?",
    "আবার বলিঃ কর্মফল দিন কি তা কি তুমি অবগত আছ?",
    "সেদিন একের অপরের জন্য কিছু করার সামর্থ্য থাকবেনা; এবং সেদিন সমস্ত কর্তৃত্ব হবে একমাত্র আল্লাহর।",
    "মন্দ পরিণাম তাদের জন্য যারা মাপে কম দেয়,",
    "যারা লোকের নিকট হতে মেপে নেয়ার সময় পূর্ণ মাত্রায় গ্রহণ করে।",
    "এবং যখন তাদের জন্য মেপে অথবা ওজন করে দেয় তখন কম দেয়।",
    "তারা কি চিন্তা করেনা যে, তারা পুনরুত্থিত হবে,",
    "সেই মহান দিনে;",
    "যে দিন দাঁড়াবে সমস্ত মানুষ জগতসমূহের রবের সম্মুখে!",
    "না, না, কখনই না; পাপাচারীদের ‘আমলনামা নিশ্চয়ই সিজ্জীনে থাকে;",
    "সিজ্জীন কি তা কি তুমি জান?",
    "ওটা হচ্ছে লিখিত পুস্তক।",
    "সেদিন মন্দ পরিণাম হবে মিথ্যাচারীদের –",
    "যারা কর্মফল দিনকে অস্বীকার করে,",
    "আর সীমা লংঘনকারী মহাপাপী ব্যতীত কেহই ওকে মিথ্যা বলতে পারেনা।",
    "তার নিকট আমার আয়াতসমূহ আবৃত্তি করা হলে সে বলেঃ এটাতো পূরাকালীন কাহিনী।",
    "না, এটা সত্য নয়, বরং তাদের কৃতকর্মের ফলেই তাদের মনের উপর মরিচা জমে গেছে।",
    "না, অবশ্যই সেদিন তারা তাদের রবের সাক্ষাত হতে অন্তরীণ থাকবে;",
    "অনন্তর নিশ্চয়ই তারা জাহান্নামে প্রবেশ করবে;",
    "অতঃপর বলা হবেঃ এটাই তা যা তোমরা অস্বীকার করতে।",
    "অবশ্যই পুণ্যবানদের ‘আমলনামা ইল্লিয়্যীনে থাকবে,",
    "ইল্লিয়্যীন কি তা কি তুমি জান?",
    "(তা হচ্ছে) লিখিত পুস্তক।",
    "আল্লাহর সান্নিধ্য প্রাপ্তরা ওটা প্রত্যক্ষ করবে।",
    "সৎ আমলকারীতো থাকবে পরম স্বাচ্ছন্দ্যে।",
    "তারা সুসজ্জিত আসনে বসে অবলোকন করবে।",
    "তুমি তাদের মুখমন্ডলে স্বাচ্ছন্দ্যের দীপ্তি দেখতে পাবে,",
    "তাদেরকে মোহরযুক্ত বিশুদ্ধ মদিরা হতে পান করানো হবে,",
    "ওর মোহর হচ্ছে কস্তুরীর। আর থাকে যদি কারও কোন আকাংখা বা কামনা, তাহলে তারা এরই কামনা করুক।",
    "ওর মিশ্রণ হবে তাসনীমের।",
    "এটি একটি প্রস্রবণ, যা হতে নৈকট্য প্রাপ্ত ব্যক্তিরা পান করে।",
    "অপরাধীরা মু’মিনদেরকে উপহাস করত,",
    "এবং তারা যখন মু’মিনদের নিকট দিয়ে যেত তখন,",
    "এবং যখন তাদের আপনজনের নিকট ফিরে আসতো তখন তারা ফিরতো উৎফুল্ল হয়ে।",
    "এবং যখন তাদেরকে দেখত তখন বলতঃ এরাইতো পথভ্রষ্ট।",
    "তাদেরকে তো এদের সংরক্ষকরূপে পাঠানো হয়নি!",
    "আজ তাই মু’মিনগণ উপহাস করছে কাফিরদেরকে –",
    "সুসজ্জিত আসন হতে তাদেরকে অবলোকন করে।",
    "কাফিরেরা তাদের কৃত কর্মের ফল পেলো তো?",
    "যখন আকাশ বিদীর্ণ হবে,",
    "এবং ওটা স্বীয় রবের আদেশ পালন করবে, আর ওকে তদুপযোগী করা হবে,",
    "এবং পৃথিবীকে যখন সম্প্রসারিত করা হবে,",
    "এবং পৃথিবী তার অভ্যন্তরে যা আছে তা বাইরে নিক্ষেপ করবে ও শূন্য গর্ভ হয়ে যাবে,",
    "এবং তার রবের আদেশ পালন করবে, আর ওকে তদুপযোগী করা হবে (তখন তোমরা পুনরুত্থিত হবেই)।",
    "হে মানবসকল! তোমরা কঠোর পরিশ্রম করতে থাক, তোমাদের আমাল অনুযায়ী তোমাদের রবের সাক্ষাত লাভ করবে, আর এটাতো অবশ্যম্ভাবি।",
    "অতঃপর যাকে ডান হাতে তার কর্মলিপি প্রদত্ত হবে –",
    "তার হিসাব-নিকাশতো সহজভাবে গৃহীত হবে,",
    "এবং সে তার স্বজনদের নিকট প্রফুল্ল চিত্তে ফিরে যাবে।",
    "এবং যাকে তার কর্মলিপি তার পৃষ্ঠের পশ্চাদ্ভাগে দেয়া হবে –",
    "ফলে অচিরেই সে মৃত্যুকে আহবান করবে,",
    "এবং জ্বলন্ত আগুনে সে প্রবেশ করবে।",
    "সে তার স্বজনদের মধ্যেতো সহর্ষে ছিল,",
    "যেহেতু সে ভাবতো যে, সে কখনই প্রত্যাবর্তিত হবেনা।",
    "হ্যাঁ,(অবশ্যই প্রত্যাবর্তিত হবে) নিশ্চয়ই তার রাব্ব তার উপর সবিশেষ দৃষ্টি রাখেন।",
    "আমি শপথ করি অস্তরাগের –",
    "এবং রাতের, আর ওটা যা কিছুর সমাবেশ ঘটায় তার,",
    "এবং শপথ চন্দ্রের যখন ওটা পরিপূর্ণ হয়,",
    "নিশ্চয়ই তোমরা এক স্তর হতে অন্য স্তরে আরোহণ করবে,",
    "সুতরাং তাদের কি হল যে, তারা বিশ্বাস স্থাপন করেনা?",
    "এবং তাদের নিকট কুরআন পঠিত হলে তারা সাজদাহ করেনা? [সাজদাহ]",
    "পরন্তু কাফিরেরাই অসত্যারোপ করে,",
    "অথচ তারা (মনে মনে) যা পোষণ করে আল্লাহ তা সবিশেষ পরিজ্ঞাত।",
    "সুতরাং তাদেরকে যন্ত্রণাদায়ক শাস্তির সুসংবাদ প্রদান কর।",
    "যারা ঈমান আনে ও সৎ কাজ করে তাদের জন্য রয়েছে অবিচ্ছিন্ন পুরস্কার।",
    "শপথ রাশিচক্র সমন্বিত আকাশের,",
    "এবং প্রতিশ্রুত দিনের,",
    "শপথ দ্রষ্টা ও দৃষ্টের।",
    "ধ্বংস হয়েছিল কুন্ডের অধিপতিরা –",
    "ইন্ধনপূর্ণ যে কুন্ডে ছিল অগ্নি।",
    "যখন তারা এর পাশে উপবিষ্ট ছিল;",
    "এবং তারা মু’মিনদের সাথে যা করেছিল তা প্রত্যক্ষ করছিল।",
    "তারা তাদেরকে নির্যাতন করেছিল শুধু এ কারণে যে, তারা সেই মহিমাময় পরাক্রান্ত প্রশংসাভাজন আল্লাহর প্রতি ঈমান এনেছিল।",
    "আকাশমন্ডলী ও পৃথিবীর সার্বভৌমত্ব যাঁর, আর আল্লাহ সর্ব বিষয়ে দ্রষ্টা।",
    "যারা বিশ্বাসী নর নারীকে বিপদাপন্ন করেছে এবং পরে তাওবাহ করেনি, তাদের জন্য আছে জাহান্নামের শাস্তি ও দহন যন্ত্রণা (নির্ধারিত) রয়েছে।",
    "যারা ঈমান আনে ও সৎ কাজ করে তাদের জন্যই আছে জান্নাত, যার নিম্নে স্রোতস্বিনী প্রবাহিত; এটাই সুমহান, সফলকাম।",
    "তোমার রবের শাস্তি বড়ই কঠিন।",
    "তিনিই অস্তিত্ব দান করেন ও পুনরাবর্তন ঘটান,",
    "এবং তিনি ক্ষমাশীল, প্রেমময়,",
    "আরশের অধিপতি মহিমময়,",
    "তিনি যা ইচ্ছা করেন তা’ই করে থাকেন,",
    "তোমার নিকট কি পৌঁছেছে সৈন্য বাহিনীর বৃত্তান্ত –",
    "ফির‘আউন ও ছামূদের?",
    "তবু কাফিরেরা মিথ্যা আরোপ করায় রত,",
    "এবং আল্লাহ তাদের পরিবেষ্টন করে রয়েছেন।",
    "এটা কুরআন,",
    "সংরক্ষিত ফলকে লিপিবদ্ধ।",
    "শপথ আকাশের এবং রাতে যা আবির্ভূত হয় তার;",
    "তুমি কী জান রাতে যা আবির্ভূত হয় তা কি?",
    "ওটা দীপ্তিমান নক্ষত্র!",
    "প্রত্যেক জীবের উপরই সংরক্ষক রয়েছে।",
    "সুতরাং মানুষের চিন্তা করা উচিত যে, তাকে কিসের দ্বারা সৃষ্টি করা হয়েছে।",
    "তাকে সৃষ্টি করা হয়েছে সবেগে স্খলিত পানি হতে,",
    "এটা নির্গত হয় পৃষ্ঠদেশ ও পঞ্জরাস্থির মধ্য হতে।",
    "নিশ্চয়ই তিনি তার পুনরাবর্তনে ক্ষমতাবান।",
    "যেদিন গোপন বিষয়সমূহ পরীক্ষা করা হবে –",
    "সেদিন তার কোন ক্ষমতা থাকবেনা এবং সাহায্যকারীও না।",
    "শপথ আসমানের যা ধারণ করে বৃষ্টি,",
    "এবং শপথ যমীনের যা বিদীর্ণ হয়,",
    "নিশ্চয়ই ইহা (আল কুরআন) মীমাংসাকারী বাণী,",
    "এবং এটা নিরর্থক নয়।",
    "তারা ভীষণ ষড়যন্ত্র করে,",
    "আর আমিও ভীষণ কৌশল করি।",
    "অতএব কাফিরদেরকে অবকাশ দাও, তাদেরকে অবকাশ দাও কিছু কালের জন্য।",
    "তুমি তোমার সুমহান রবের নামের পবিত্রতা ও মহিমা ঘোষণা কর।",
    "যিনি সৃষ্টি করেছেন, অতঃপর যথাযথভাবে সমন্বিত করেছেন,",
    "এবং যিনি নিয়ন্ত্রণ করেছেন, তারপর পথ দেখিয়েছেন,",
    "এবং যিনি তৃণাদী উৎপন্ন করেছেন,",
    "পরে ওকে বিশুস্ক বিমলিন করেছেন,",
    "অচিরেই আমি তোমাকে পাঠ করাব, ফলে তুমি বিস্মৃত হবেনা –",
    "আল্লাহ যা ইচ্ছা করবেন তদ্ব্যতীত, নিশ্চয়ই তিনি প্রকাশ্য ও গুপ্ত বিষয় জ্ঞাত আছেন,",
    "আমি তোমার জন্য কল্যাণের পথকে সহজ করে দিব।",
    "অতএব উপদেশ যদি ফলপ্রসু হয় তাহলে উপদেশ প্রদান কর।",
    "যারা ভয় করে তারা উপদেশ গ্রহণ করবে।",
    "আর ওটা উপেক্ষা করবে সে, যে নিতান্ত হতভাগা।",
    "সে ভয়াবহ অগ্নিকুন্ডে প্রবেশ করবে।",
    "অতঃপর সে সেখানে মরবেও না, বাঁচবেও না।",
    "নিশ্চয়ই সে সাফল্য লাভ করবে যে পবিত্রতা অর্জন করে।",
    "এবং স্বীয় রবের নাম স্মরণ করে ও সালাত আদায় করে।",
    "কিন্তু তোমরা পার্থিব জীবনকে পছন্দ করে থাক,",
    "অথচ আখিরাতের জীবনই উত্তম ও অবিনশ্বর।",
    "নিশ্চয়ই এটা পূর্ববর্তী গ্রন্থসমূহে (বিদ্যমান) আছে।",
    "(বিশেষতঃ) ইবরাহীম ও মূসার গ্রন্থসমূহে।",
    "তোমার কাছে কি সমাচ্ছন্নকারী সংবাদ পৌঁছেছে?",
    "সেদিন বহু মুখমন্ডল অবনত হবে;",
    "কর্মক্লান্ত পরিশ্রান্তভাবে;",
    "তারা প্রবেশ করবে জ্বলন্ত আগুনে;",
    "তাদেরকে উত্তপ্ত প্রস্রবণ হতে পান করানো হবে,",
    "তাদের জন্য বিষাক্ত কন্টক ব্যতীত খাদ্য নেই –",
    "যা তাদেরকে পুষ্ট করবেনা এবং তাদের ক্ষুধাও নিবৃত্ত করবেনা।",
    "বহু মুখমন্ডল হবে সেদিন আনন্দোজ্জ্বল –",
    "নিজেদের কর্মসাফল্যে পরিতৃপ্ত,",
    "সমুন্নত কাননে অবস্থিতি হবে –",
    "সেখানে তারা অবান্তর বাক্য শুনবেনা।",
    "সেখানে আছে প্রবহমান ঝর্ণাধারা –",
    "তন্মধ্যে রয়েছে সমুচ্চ আসনসমূহ;",
    "এবং সুরক্ষিত পান পাত্রসমূহ,",
    "ও সারি সারি তাকিয়াসমূহ,",
    "এবং সম্প্রসারিত গালিচাসমূহ।",
    "তাহলে কি তারা উষ্ট্র পালের দিকে লক্ষ্য করেনা যে, কিভাবে ওকে সৃষ্টি করা হয়েছে?",
    "এবং আকাশের দিকে যে, কিভাবে ওটাকে সমুচ্চ করা হয়েছে?",
    "এবং পর্বতমালার দিকে যে, কিভাবে ওটা দৃঢ়ভাবে স্থাপন করা হয়েছে?",
    "এবং ভূতলের দিকে যে, কিভাবে ওটাকে সমতল করা হয়েছে?",
    "অতএব তুমি উপদেশ দিতে থাক, তুমিতো একজন উপদেশ দাতা মাত্র।",
    "তুমি তাদের কর্মনিয়ন্ত্রক নও।",
    "তবে কেহ মুখ ফিরিয়ে নিলে ও কুফরী করলে –",
    "আল্লাহ তাকে কঠোর দন্ডে দন্ডিত করবেন।",
    "নিশ্চয়ই তাদের প্রত্যাবর্তন আমারই নিকট।",
    "অতঃপর আমারই নিকট তাদের হিসাব-নিকাশ (গ্রহণের ভার)।",
    "শপথ ঊষার,",
    "শপথ দশ রাতের,",
    "শপথ জোড় ও বেজোড়ের,",
    "এবং শপথ রাতের, যখন ওটা গত হতে থাকে।",
    "জ্ঞানবান ব্যক্তি জন্য কি এর মধ্যে কসম করার উপাদান নেই?",
    "তুমি কি দেখনি তোমার রাব্ব কি করেছিলেন ‘আদ বংশের –",
    "ইরাম গোত্রের প্রতি, যারা অধিকারী ছিল সুউচ্চ প্রাসাদের?",
    "যার সমতুল্য অন্য কোন নগর নির্মিত হয়নি?",
    "এবং ছামূদের প্রতি, যারা উপত্যকার পাথর কেটে গৃহ নির্মাণ করেছিল?",
    "এবং বহু সৈন্য শিবিরের অধিপতি ফির‘আউনের প্রতি –",
    "যারা নগরসমূহে উদ্ধতাচরণ করেছিল।",
    "অতঃপর সেখানে তারা বহু বিপ্লব (সংঘটিত) করেছিল।",
    "সুতরাং তোমার রাব্ব তাদের উপর শাস্তির কশাঘাত হানলেন।",
    "নিশ্চয়ই তোমার রাব্ব সবই দেখেন ও সময়ের প্রতীক্ষায় থাকেন।",
    "মানুষতো এমনই যে, তার রাব্ব যখন তাকে পরীক্ষা করেন, পরে তাকে সম্মানিত করেন এবং সুখ-সম্পদ দান করেন, তখন সে বলেঃ আমার রাব্ব আমাকে সম্মানিত করেছেন।",
    "এবং আবার যখন তাকে পরীক্ষা করেন, অতঃপর তার রিয্ক সংকুচিত করেন, তখন সে বলেঃ আমার রাব্ব আমাকে হীন করেছেন।",
    "না, কখনই নয়। বস্তুতঃ তোমরা ইয়াতীমদেরকে সম্মান করনা।",
    "এবং তোমরা অভাবগ্রস্তকে খাদ্য দানে পরস্পরকে উৎসাহিত করনা,",
    "এবং তোমরা উত্তরাধিকারীদের প্রাপ্য সম্পদ সম্পূর্ণ রূপে আহার করে থাকো,",
    "এবং তোমরা ধন-সম্পদকে অত্যধিক ভালবেসে থাক,",
    "এটা সংগত নয়। পৃথিবীকে যখন চূর্ণ বিচূর্ণ করা হবে,",
    "এবং যখন তোমার রাব্ব আগমন করবেন, আর সারিবদ্ধভাবে মালাইকা/ফেরেশতাগণও সমুপস্থিত হবে –",
    "সেদিন জাহান্নামকে আনয়ন করা হবে এবং সেদিন মানুষ উপলদ্ধি করবে, কিন্তু এই উপলদ্ধি তার কি করে কাজে আসবে?",
    "সে বলবেঃ হায়! আমার এ জীবনের জন্য আমি যদি কিছু অগ্রিম পাঠাতাম!",
    "সেই দিন তাঁর শাস্তির মত শাস্তি কেহ দিতে পারবেনা,",
    "এবং তাঁর বন্ধনের মত বন্ধন কেহ করতে পারবেনা।",
    "বলা হবেঃ হে প্রশান্ত চিত্ত!",
    "তুমি তোমার রবের নিকট ফিরে এসো সন্তুষ্ট ও সন্তোষ ভাজন হয়ে,",
    "অতঃপর তুমি আমার বান্দাদের অন্তর্ভুক্ত হও,",
    "এবং আমার জান্নাতে প্রবেশ কর।",
    "শপথ করছি এই নগরের,",
    "আর তুমি এই নগরের বৈধ অধিকারী হবে।",
    "শপথ জন্মদাতার এবং যা সে জন্ম দিয়েছে তার।",
    "অবশ্যই আমি মানুষকে সৃষ্টি করেছি ক্লেশের মধ্যে।",
    "সে কি মনে করে যে, কখনও তার উপর কেহ ক্ষমতাবান হবেনা?",
    "সে বলেঃ আমি রাশি রাশি অর্থ উড়িয়ে দিয়েছি।",
    "সে কি ধারণা করে যে, তাকে কেহই দেখছেনা?",
    "আমি কি তার জন্য সৃষ্টি করিনি চক্ষু যুগল?",
    "তার জিহবা ও ওষ্ঠদ্বয়?",
    "এবং আমি তাদেরকে দু’টি পথ দেখিয়েছি ।",
    "কিন্তু সে গিরিসংকটে প্রবেশ করলনা।",
    "তুমি কি জান, গিরিসংকট কি?",
    "এটা হচ্ছে দাসকে মুক্তি প্রদান।",
    "অথবা দুর্ভিক্ষের সময় আহার্য দান –",
    "পিতৃহীন আত্মীয়কে,",
    "অথবা ধূলায় লুন্ঠিত দরিদ্রকে।",
    "অতঃপর অন্তর্ভুক্ত হওয়া মু’মিনদের এবং তাদের যারা পরস্পরকে উপদেশ দেয় ধৈর্য ধারনের ও দয়া দাক্ষিণ্যের।",
    "তারাই সৌভাগ্যশালী।",
    "যারা আমার নিদর্শন প্রত্যাখ্যান করেছে তারাই হতভাগ্য।",
    "তাদের উপরই অবরুদ্ধ রয়েছে প্রচন্ড আগুন।",
    "শপথ সূর্যের যখন সে আচ্ছন্ন করে,",
    "শপথ চন্দ্রের যখন ওটা সূর্যের পর আবির্ভুত হয়।",
    "শপথ দিনের, যখন ওটা ওকে প্রকাশ করে।",
    "শপথ রাতের, যখন ওটা ওকে আচ্ছাদিত করে।",
    "শপথ আকাশের এবং যিনি ওটা নির্মাণ করেছেন তাঁর।",
    "শপথ পৃথিবীর এবং যিনি ওকে বিস্তৃত করেছেন তাঁর।",
    "শপথ মানুষের এবং তাঁর, যিনি তাকে সুঠাম করেছেন।",
    "অতঃপর তাকে তার অসৎ কাজ ও তার সৎ কার্জের জ্ঞান দান করেছেন,",
    "সে’ই সফলকাম হবে যে নিজেকে পবিত্র করবে।",
    "এবং সে’ই ব্যর্থ মনোরথ হবে যে নিজেকে কলুষাচ্ছন্ন করবে।",
    "ছামূদ সম্প্রদায় অবাধ্যতা বশতঃ সত্যকে মিথ্যা বলে প্রত্যাখ্যান করল,",
    "সুতরাং তাদের মধ্যে যে সর্বাধিক হতভাগ্য সে যখন তৎপর হয়ে উঠল –",
    "তখন আল্লাহর রাসূল তাদেরকে বললঃ আল্লাহর উষ্ট্রী ও, ওকে পানি পান করানোর বিষয়ে সাবধান হও,",
    "কিন্তু তারা তাকে মিথ্যাবাদী বলল, অতঃপর ঐ উষ্ট্রিকে কেটে ফেলল। সুতরাং তাদের পাপের জন্য তাদের রাব্ব তাদেরকে সমূলে ধ্বংস করলেন, অতঃপর তাদেরকে ভূমিসাৎ করে ফেললেন,",
    "আর তিনি ওর পরিণামকে ভয় করলেন না।",
    "শপথ রাতের যখন ওটা আচ্ছন্ন করে,",
    "শপথ দিনের যখন ওটা উদ্ভাসিত করে,",
    "এবং শপথ নর ও নারীর যা তিনি সৃষ্টি করেছেন।",
    "অবশ্যই তোমাদের কর্মপ্রচেষ্টা বিভিন্ন মুখী,",
    "সুতরাং কেহ দান করলে, সংযত হলে –",
    "এবং সদ্বিষয়কে সত্যজ্ঞান করলে –",
    "অচিরেই আমি তার জন্য সুগম করে দিব সহজ পথ।",
    "পক্ষান্তরে কেহ কার্পণ্য করলে ও নিজেকে স্বয়ংসম্পূর্ণ মনে করলে –",
    "আর যা উত্তম তা অস্বীকার করলে –",
    "অচিরেই তার জন্য আমি সুগম করে দিব কঠোর পরিণামের পথ –",
    "এবং তার সম্পদ তার কোন কাজে আসবেনা যখন সে ধ্বংস হবে।",
    "আমার কাজতো শুধু পথ নির্দেশ করা,",
    "আমিই মালিক পরলোকের ও ইহলোকের।",
    "আমি তোমাদেরকে জাহান্নামের লেলিহান আগুন হতে সতর্ক করে দিয়েছি।",
    "তাতে প্রবেশ করবে সে’ই যে নিতান্ত হতভাগা –",
    "যে অসত্যারোপ করে ও মুখ ফিরিয়ে নেয়।",
    "আর ওটা হতে রক্ষা পাবে সেই পরম মুত্তাকী –",
    "যে স্বীয় সম্পদ দান করে আত্মশুদ্ধির উদ্দেশে,",
    "এবং তার প্রতি কারও অনুগ্রহের প্রতিদান হিসাবে নয়,",
    "বরং শুধু তার মহান রবের সন্তোষ লাভের প্রত্যাশায়,",
    "সেতো অচিরেই সন্তোষ লাভ করবে।",
    "শপথ পূর্বাহ্নের।",
    "শপথ রাতের যখন ওটা সমাচ্ছন্ন করে ফেলে;",
    "তোমার রাব্ব তোমাকে পরিত্যাগ করেননি এবং তোমার প্রতি বিরূপও হননি।",
    "তোমার জন্য পরবর্তী সময়তো পূর্ববর্তী সময় অপেক্ষা শ্রেয় বা কল্যাণকর।",
    "অচিরেই তোমার রাব্ব তোমাকে এরূপ দান করবেন যাতে তুমি সন্তুষ্ট হবে।",
    "তিনি কি তোমাকে পিতৃহীন অবস্থায় পাননি, অতঃপর তোমাকে আশ্রয় দান করেননি?",
    "তিনি তোমাকে পেলেন পথ সম্পর্কে অনবহিত, অতঃপর তিনি পথের নির্দেশ দিলেন।",
    "তিনি তোমাকে পেলেন নিঃস্ব অবস্থায়, অতঃপর অভাবমুক্ত করলেন।",
    "অতএব তুমি পিতৃহীনের প্রতি কঠোর হয়োনা,",
    "আর সওয়ালকারীকে ভৎর্সনা করনা।",
    "তুমি তোমার রবের অনুগ্রহের কথা ব্যক্ত করতে থাকো।",
    "আমি কি তোমার বক্ষ তোমার কল্যাণে উন্মুক্ত করে দিইনি?",
    "আমি তোমা হতে অপসারণ করেছি তোমার সেই ভার –",
    "যা তোমার পৃষ্ঠকে অবনমিত করেছিল;",
    "এবং আমি তোমার খ্যাতিকে উচ্চ মর্যাদা দান করেছি।",
    "কষ্টের সাথেই তো স্বস্তি আছে।",
    "অবশ্যই কষ্টের সাথে স্বস্তি আছে।",
    "অতএব যখনই অবসর পাও সাধনা কর,",
    "এবং তোমার রবের প্রতিই মনোনিবেশ কর।",
    "শপথ ‘তীন’ ও যাইতূন’ এর –",
    "শপথ ‘সিনাই’ পর্বতের –",
    "এবং শপথ এই নিরাপদ বা শান্তিময় নগরীর –",
    "আমিতো সৃষ্টি করেছি মানুষকে সুন্দরতম গঠনে,",
    "অতঃপর আমি তাকে হীনতাগ্রস্তদের হীনতমে পরিণত করি –",
    "কিন্তু তাদের নয় যারা মু’মিন ও সৎ কর্মপরায়ণ; তাদের জন্যতো আছে নিরবিচ্ছিন্ন পুরস্কার।",
    "সুতরাং এরপর কিসে তোমাকে কর্মফল সম্বন্ধে অবিশ্বাসী করে?",
    "আল্লাহ কি বিচারকদের মধ্যে শ্রেষ্ঠ নন?",
    "তুমি পাঠ কর তোমার রবের নামে, যিনি সৃষ্টি করেছেন।",
    "সৃষ্টি করেছেন মানুষকে রক্তপিন্ড হতে।",
    "পাঠ করঃ আর তোমার রাব্ব মহা মহিমান্বিত,",
    "যিনি কলমের সাহায্যে শিক্ষা দিয়েছেন।",
    "তিনি শিক্ষা দিয়েছেন মানুষকে যা সে জানতনা।",
    "বস্তুতঃ মানুষতো সীমালংঘন করেই থাকে,",
    "কারণ সে নিজেকে অভাবমুক্ত বা অমুখাপেক্ষী মনে করে।",
    "তোমার রবের নিকট প্রত্যাবর্তন সুনিশ্চিত।",
    "তুমি কি তাকে দেখেছো যে বাধা দেয় –",
    "এক বান্দাকে যখন সে সালাত আদায় করে?",
    "তুমি লক্ষ্য করেছ কি যদি সে সৎ পথে থাকে?",
    "অথবা তাকওয়ার নির্দেশ দেয়?",
    "তুমি লক্ষ্য করেছ কি যদি সে মিথ্যা আরোপ করে ও মুখ ফিরিয়ে নেয়?",
    "তাহলে সে কি অবগত নয় যে, আল্লাহ দেখছেন?",
    "সাবধান! সে যদি নিবৃত্ত না হয় তাহলে আমি তাকে অবশ্যই হেচড়িয়ে নিয়ে যাব মাথার সম্মুখ ভাগের কেশগুচ্ছ ধরে –",
    "মিথ্যাবাদী, পাপিষ্ঠের কেশগুচ্ছ।",
    "অতএব সে তার পার্শ্বচরদের আহবান করুক।",
    "আমিও আহবান করব জাহান্নামের প্রহরীদেরকে।",
    "সাবধান! তুমি তার অনুসরণ করনা। সাজদাহ কর ও আমার নিকটবর্তী হও। [সাজদাহ]",
    "নিশ্চয়ই আমি ইহা অবতীর্ণ করেছি মহিমান্বিত রাতে;",
    "আর মহিমান্বিত রাত সম্বন্ধে তুমি জান কী?",
    "মহিমান্বিত রাত হাজার মাস অপেক্ষা উত্তম।",
    "ঐ রাতে (মালাইকা) ফিরিশতাগণ ও রুহ অবতীর্ণ হয় প্রত্যেক কাজে তাদের রবের অনুমতিক্রমে।",
    "শান্তিই শান্তি! সেই রাত-ফাজরের আবির্ভাব পর্যন্ত।",
    "কিতাবীদের মধ্যে যারা কুফরী করেছিল এবং মুশরিকরা আপন মতে অবিচল ছিল তাদের নিকট সুস্পষ্ট প্রমান না আসা পর্যন্ত।",
    "আল্লাহর নিকট হতে এক রাসূল, যে আবৃত্তি করে পবিত্র গ্রন্থ,",
    "যাতে সু-প্রতিষ্ঠিত ব্যবস্থাসমূহ রয়েছে।",
    "যাদেরকে কিতাব দেয়া হয়েছিল তারাতো বিভক্ত হল তাদের নিকট সু-স্পষ্ট প্রমাণ আসার পর।",
    "তারাতো আদিষ্ট হয়েছিল আল্লাহর আনুগত্যে বিশুদ্ধ চিত্ত হয়ে একনিষ্ঠভাবে তাঁর ইবাদাত করতে এবং সালাত কায়েম করতে ও যাকাত প্রদান করতে; এটাই সু-প্রতিষ্ঠিত ধর্ম।",
    "কিতাবীদের মধ্যে যারা কুফরী করে তারা এবং মুশরিকরা জাহান্নামের আগুনে স্থায়ীভাবে অবস্থান করবে; তারাই সৃষ্টির অধম।",
    "যারা ঈমান আনে ও সৎ কাজ করে তারাই সৃষ্টির শ্রেষ্ঠ।",
    "তাদের রবের নিকট আছে তাদের পুরস্কার স্থায়ী জান্নাত, যার নিম্নদেশে নদী প্রবাহিত, সেখানে তারা চিরস্থায়ী হবে; আল্লাহ তাদের উপর প্রসন্ন এবং তারাও তাঁর উপর সন্তুষ্ট; ইহা এ জন্য যে, তারা তাদের রাব্বকে ভয় করে।",
    "পৃথিবী যখন কম্পনে প্রবলভাবে প্রকম্পিত হবে,",
    "এবং পৃথিবী যখন তার ভারসমূহ বের করে দিবে,",
    "এবং মানুষ বলবেঃ এর কি হল?",
    "সেদিন পৃথিবী তার বৃত্তান্ত বর্ণনা করবে।",
    "তোমার রাব্ব তাকে আদেশ করবেন।",
    "সেদিন মানুষ দলে দলে বের হবে, কারণ তাদেরকে তাদের কৃতকর্ম দেখানো হবে।",
    "কেহ অণু পরিমাণ সৎ কাজ করলে তাও দেখতে পাবে।",
    "এবং কেহ অণু পরিমান অসৎ কাজ করলে তাও দেখতে পাবে।",
    "শপথ উর্ধ্বশ্বাসে ধাবমান অশ্বরাজীর,",
    "যারা ক্ষুরাঘাতে অগ্নি স্ফুলিংগ বিচ্ছুরিত করে।",
    "যারা অভিযান করে প্রভাতকালে,",
    "এবং যারা ঐ সময়ে ধূলি উৎক্ষিপ্ত করে।",
    "অতঃপর শত্রুদলের অভ্যন্তরে ঢুকে পড়ে।",
    "মানুষ অবশ্যই তার রবের প্রতি অকৃতজ্ঞ,",
    "এবং নিশ্চয়ই সে নিজেই এ বিষয়ের সাক্ষী।",
    "এবং অবশ্যই সে ধন সম্পদের আসক্তিতে অত্যন্ত কঠিন।",
    "তবে কি সে সেই সম্পর্কে অবহিত নয় যে, কবরে যা আছে তা কখন উত্থিত হবে?",
    "এবং অন্তরে যা আছে তা প্রকাশ করা হবে?",
    "সেদিন তাদের কি ঘটবে, তাদের রাব্ব অবশ্যই তা সবিশেষ অবহিত।",
    "মহা প্রলয়।",
    "মহা প্রলয় কী?",
    "মহা প্রলয় সম্বন্ধে তুমি কী জান?",
    "সেদিন মানুষ হবে বিক্ষিপ্ত পতংগের মত।",
    "এবং পর্বতসমূহ হবে ধূনিত রঙ্গীন পশমের মত।",
    "তখন যার পাল্লা ভারী হবে –",
    "সেতো লাভ করবে প্রীতিপদ জীবন।",
    "এবং যার পাল্লা হালকা হবে –",
    "তার স্থান হবে হা’বিয়াহ।",
    "ওটা কি, তা কি তুমি জান?",
    "ওটা অতি উত্তপ্ত অগ্নি।",
    "প্রাচুর্যের প্রতিযোগিতা তোমাদেরকে মোহাচ্ছন্ন করে রাখে,",
    "যতক্ষণ না তোমরা কাবরসমূহে উপস্থিত হচ্ছ।",
    "এটা সংগত নয়, তোমরা শীঘ্রই এটা জানতে পারবে।",
    "আবার বলি, এটা সংগত নয়, তোমরা শীঘ্রই এটা জানতে পারবে।",
    "সাবধান! তোমাদের নিশ্চিত জ্ঞান থাকলে অবশ্যই তোমরা মোহাচ্ছন্ন হতেনা।",
    "তোমরাতো জাহান্নাম দেখবেই।",
    "আবার বলি, তোমরাতো ওটা দেখবেই চাক্ষুষ প্রত্যয়ে।",
    "এরপর অবশ্যই সেদিন তোমরা সুখ সম্পদ সম্বন্ধে জিজ্ঞাসিত হবে।",
    "মহাকালের শপথ!",
    "মানুষ অবশ্যই ক্ষতির মধ্যে রয়েছে।",
    "কিন্তু তারা নয়, যারা ঈমান আনে ও সৎ কাজ করে এবং পরস্পরকে সত্যের উপদেশ দেয় ও ধৈর্য ধারণে পরস্পরকে উদ্ধুদ্ধ করে।",
    "দুর্ভোগ প্রত্যেকের, যে পশ্চাতে ও সম্মুখে লোকের নিন্দা করে,",
    "যে অর্থ জমায় ও তা গুণে গুণে রাখে।",
    "সে ধারণা করে যে, তার অর্থ তাকে অমর করে রাখবে।",
    "কখনও না, সে অবশ্যই নিক্ষিপ্ত হবে হুতামায়।",
    "হুতামা কী, তা কি তুমি জান?",
    "ওটা আল্লাহর প্রজ্জ্বলিত হুতাশন –",
    "যা হৃদয়কে গ্রাস করবে।",
    "নিশ্চয়ই ওটা তাদেরকে পরিবেষ্টন করে রাখবে,",
    "দীর্ঘায়িত স্তম্ভসমূহে।",
    "তুমি কি দেখনি যে, তোমার রাব্ব হস্তি অধিপতিদের কিরূপ (পরিণতি) করেছিলেন?",
    "তিনি কি তাদের চক্রান্ত ব্যর্থ করে দেননি?",
    "তাদের বিরুদ্ধে তিনি ঝাঁকে ঝাঁকে পক্ষীকূল প্রেরণ করেছিলেন –",
    "যারা তাদের উপর প্রস্তর কংকর নিক্ষেপ করেছিল।",
    "অতঃপর তিনি তাদেরকে ভক্ষিত তৃণ সদৃশ করে দেন।",
    "যেহেতু কুরাইশের আসক্তি আছে,",
    "আসক্তি আছে তাদের শীত ও গ্রীষ্ম সফরের,",
    "অতএব তারা ইবাদাত করুক এই গৃহের রবের,",
    "যিনি তাদেরকে ক্ষুধায় আহার্য দান করেছেন এবং ভয় হতে তাদেরকে নিরাপদ করেছেন।",
    "তুমি কি দেখেছ তাকে, যে কর্মফলকে মিথ্যা বলে থাকে?",
    "সেতো সে, যে পিতৃহীনকে রূঢ়ভাবে তাড়িয়ে দেয়,",
    "এবং সে অভাবগ্রস্তকে খাদ্য দানে উৎসাহ প্রদান করেনা,",
    "সুতরাং পরিতাপ সেই সালাত আদায়কারীদের জন্য –",
    "যারা তাদের সালাতে অমনোযোগী,",
    "যারা লোক দেখানোর জন্য ওটা করে।",
    "এবং গৃহস্থালীর প্রয়োজনীয় ছোট খাট সাহায্য দানে বিরত থাকে।",
    "আমি অবশ্যই তোমাকে কাওছার দান করেছি,",
    "সুতরাং তোমার রবের উদ্দেশে সালাত আদায় কর এবং কুরবানী কর।",
    "নিশ্চয়ই তোমার প্রতি বিদ্বেষ পোষণকারীইতো নিবংর্শ।",
    "বলঃ হে কাফিরেরা!",
    "আমি তার ইবাদাত করিনা যার ইবাদাত তোমরা কর,",
    "এবং তোমরাও তাঁর ইবাদাতকারী নও যাঁর ইবাদাত আমি করি,",
    "এবং আমি ইবাদাতকারী নই তার যার ইবাদাত তোমরা করে আসছ,",
    "এবং তোমরা তাঁর ইবাদাতকারী নও যাঁর ইবাদাত আমি করি।",
    "তোমাদের জন্য তোমাদের কর্মফল এবং আমার জন্য আমার কর্মফল।",
    "যখন আসবে আল্লাহর সাহায্য ও বিজয়,",
    "এবং তুমি মানুষকে দলে দলে আল্লাহর দীনে প্রবেশ করতে দেখবে,",
    "তখন তুমি তোমার রবের কৃতজ্ঞতা মূলক পবিত্রতা ও মহিমা ঘোষণা কর এবং তাঁর সমীপে ক্ষমা প্রার্থনা কর; তিনিতো সর্বাপেক্ষা অধিক অনুতাপ গ্রহণকারী।",
    "ধ্বংস হোক আবু লাহাবের হস্তদ্বয় এবং ধ্বংস হোক সে নিজেও।",
    "ওর ধন সম্পদ ও ওর উপার্জন ওর কোন উপকারে আসেনি।",
    "অচিরেই সে শিখা বিশিষ্ট জাহান্নামের আগুনে প্রবেশ করবে,",
    "এবং তার স্ত্রীও-যে ইন্ধন বহন করে।",
    "তার গলদেশে খেজুর বাকলের রজ্জু রয়েছে।",
    "বলঃ তিনিই আল্লাহ, একক/অদ্বিতীয়।",
    "আল্লাহ কারও মুখাপেক্ষী নন।",
    "তাঁর কোন সন্তান নেই এবং তিনিও কারও সন্তান নন,",
    "এবং তাঁর সমতুল্য কেহই নেই।",
    "বলঃ আমি আশ্রয় চাচ্ছি ঊষার স্রষ্টার।",
    "তিনি যা সৃষ্টি করেছেন উহার অনিষ্টতা হতে।",
    "অনিষ্টতা হতে রাতের, যখন ওটা অন্ধকারাচ্ছন্ন হয়।",
    "এবং ঐ সব নারীর অনিষ্টতা হতে যারা গ্রন্থিতে ফুৎকার দেয়,",
    "এবং অনিষ্টতা হতে হিংসুকের, যখন সে হিংসা করে।",
    "বলঃ আমি আশ্রয় চাচ্ছি মানুষের রবের,",
    "যিনি মানবমন্ডলীর বাদশাহ বা অধিপতি।",
    "যিনি মানবমন্ডলীর উপাস্য।",
    "আত্মগোপনকারী কু-মন্ত্রণাদাতার অনিষ্টতা হতে।",
    "যে কু-মন্ত্রণা দেয় মানুষের অন্তরে,",
    "জিনের মধ্য হতে অথবা মানুষের মধ্য হতে।"
  ]
}